پیرەمێرد لە توێژینەوەیەکی ئەکادیمیدا
رابەرێکی رۆژنامەگەریی خۆڕسک و بیریارێکی نەتەوەیی
2018-04-04

توێژینەوەی- هێرۆ خواكەرەم زۆراب

(2-2)
پێشەكی
رۆڵی تاكەكەس لە مێژووی نەتەوەو كۆمەڵەكاندا، زۆرجار تەنها وەك ئەوە سەیر ناكرێت كە مرۆڤێكە و رۆڵی خۆی دەنەخشێنێت، بەڵكو بایەخێكی گەورەتری لەوەدایە، كە كۆڵی ئەوانی دیكەی هەڵگرتووەو لەجیاتی ئەوانیش هەنگاو دەنێت، ئەو بەستەڵەكانە دەشكێنێت‌و رێگای فراژووتن‌و پەرەسەندن دەكاتەوە، كە ئەگەر ئەو نەبێت، ئەوا بۆ قۆناغێكی دوورتر دوادەكەوێت، یاخود ئەو هەنگاوە هەر نانرێت.
كەسایەتی‌و شاعیری گەورەی كورد (پیرەمێرد) یەك لەو كەسایەتییە رچەشكێنانەیە كە لە مێژووی كەلتوریی‌و رۆشنبیریی ئێمەدا هەڵكەوتووە، پێگەی لە مێژووی كوردو ئەدەبیاتی كوردیی‌و بواژانەوەی كەلتوریی‌و كەلەپوریی كوردیدا نكوڵی لێنەكراوە.
گرنگیی ئەم توێژینەوەیە:
لەم توێژینەوەیدا بەشێوەیەكی كورت هەوڵمانداوە تێڕوانینەكانمان بۆ ئەم كەسایەتییە سەبارەت بە لایەنی كۆمەڵایەتی‌و كەلتوریی‌و سیاسی گەلەكەمان بخەینەڕوو، هەرچەندە هەڵویست‌و تێڕوانینی ئەم كەسایەتییە پێویستی بە نووسینی دەیان كتێب‌و بەرگ هەیە، ئەم توێژینەوەی ئێمە وەك دڵۆپێكە لە دەریایەك.
پیرەمێرد یەكێك بووە لە كاراكتەرەكانی ئەدەبی كوردی كە نەك هەر تەنها بە بەرهەمی خۆی توانیویەتی خزمەتی كوردو زمانی كوردی بكات، بەڵكو بەهۆی ئەوەوە كە لەناو جەرگەی ژیانی كوردەواریدا بووە، گەلێك ناوچەو دێهاتی كوردستانی پشكنیوە، بە فەقێیەتی بەناو مزگەوتەكانی كوردستاندا گەڕاوە، گەلی پەندی پێشنان‌و قسەی نەستەق‌و داستان‌و ئەفسانەی كۆنی ناو كوردەواریی لە دەمی خەڵكەوە بیستووە، كە لەرۆژنامەكەیدا بۆی نووسیوین‌و بەشێوەیەكی دڵگیر، بە پەخشان یاخود بە هەڵبەست بۆی بڵاوكردوینەتەوە‌و لە فەوتاندن‌و بیرچوونەوەو لەناوچوون رزگاریكردوون.
میتۆدی توێژینەوەكە:
ئەم توێژینەوەیە لە رووی میتۆدەوە پەیڕەوی میتۆدی مێژوویی شیكاریی كردووە، لەو دیدگایەوە هەوڵمانداوە ئەو بوارانەی پیرەمێرد كاری تێداكردووە بیخەینەڕوو.
پێكهاتەی توێژینەوەكە:
توێژینەوەكەمان لە پێشەكی و دەروازەو دوو بەش‌و ئەنجام‌و لیستی سەرچاوەكان پێكهاتووە. لەبەشی یەكەم‌و لە دوو باسدا، رۆڵی پیرەمێرد لە ژیانی سیاسیدا خراوەتەڕوو، پاشان باسی رۆڵی پیرەمیرد لە ژیانی كۆمەڵایەتیدا كراوە.
لەبەشی دووەمیشدا‌و لە سی باسدا، رۆڵی پیرەمێرد لە ژیانی كەلتووریدا ئاماژەی پێكراوە، لە سەرەتاوە رۆڵی پیرەمێرد لە رۆژنامەگەریی كوردیدا، دواتر چاپكراو و بڵاوكراوەكانی پیرەمێرد‌و دیارترین هەوڵەكانی بۆ بۆنەو یادە نەتەوەیی‌و میللییەكان باسكراوە.
سەرچاوەكانی توێژینەوەكە:
ئەو سەرچاوانەی لەم توێژینەوەیەدا بەكارهاتوون، زۆرو جۆراوجۆرن، بەڵام (باخێك لە ووشە) وەك سەرچاوەی سەرەكی ئەم توێژینەوەیە بەكارهێنراوە، ئەوە جگە لەگەڕانەوە بۆ رۆژنامەو بڵاوكراوەكانی ژیانەوەو ژیان‌و ژین، راستەوخۆ دەربڕی دیدو تێڕوانینەكانی پیرەمێردن.
گرفتی بەردەم توێژینەوەكە
دیارترین گرفتەكان نەبوونی كاتی پێویست بوو بۆ گەڕان بەدوای سەرچاوەكاندا.

بەشی دووەم
رۆڵی پیرەمێرد لەژیانی كەلتووریدا
باسی یەكەم- رۆڵی لە رۆژنامەگەریی كوردیدا:
لە 22/4/1898 لەشاری (قاهیرە) بۆ یەكەمجار لەمێژووی كوردو لە دوورە وڵاتی، لەلایەن بەدرخانییەكانەوە رۆژنامەی (كوردستان) پەخشبوو، هەر لەو ساڵەدا (پیرەمێرد) لەتەك شێخ سەعیدی حەفیدو شێخ مەحمودی حەفیدو شێخ مستەفای نەقیب‌و مەلا عەبدوڵڵای زێوەرو دەستەیێ پیاوی هەڵبژاردەدا لە سلێمانیەوە بەرەو ئەستەمووڵ كەوتنەڕێ، پیرەمێرد تەمەنی 31 ساڵ‌و ئەو سەفەرەی چارەكە سەدەیەكی خایاند، بینی ئەو تاقە ڕۆژنامە كوردییەی لە میسر دەردەچێ، لە توركیا بڵاوبوونەوەی قەدەغەیە، بەهۆی پەیوەندیی ئەوڕەحمان بەگی برای مقداد مەدحت بەدرخان، بە لاوە توركەكانەوە بەنهێنی تاك تاكەی رۆژنامەكە دەگەیشتە دەست رووناكبیرە كوردەكان. دوورنییە ئەو عەشقەی رووناكبیرانی كورد بۆ رۆژنامەی كوردستان‌و ئەو جەورو ستەمەی سوڵتان عەبدولحەمید بەرامبەر بە رۆژنامەو رۆژنامەنووسان وای لەم تۆفیقەی خەڵكی سلێمانی كردبێ، خولیای رۆژنامەنووسی بێت، هەربۆیە بەشانازییەوە باسی بەردخانییەكان دەكات‌و دەڵێ (1): «خوا هیمەتی بەدرخانیەكان بەرقەرار بكات كە زینەتی لاپەڕەی كوردەوارین‌و فێركاری گەل‌و نیشتمانن»(2) .
یەكەم – رۆژنامەی (كورد)‌و كۆمەڵەی كورد:
لاوە رۆشنبیرو دڵسۆزە كوردەكانی ئەو سەردەمەی توركیا كەوتنە خۆیان‌و لەساڵی 1908، یەكەم كۆمەڵەی سیاسی كوردییان لە توركیا ئاشكراكرد، ئەو كۆمەڵە لە ساڵی 1907 دا لەسەردەمی دەسەڵاتی سوڵتان (عەبدولحەمید)دا بەنهێنی دروستكرابوو، كاریكردووە، ناوی تەواوی ئەو كۆمەڵەیە (كۆمەڵەی هاوكاریی‌و پێشخستنی كورد – كورد تعاون‌و ترقی جمعیتی) بوو (3) .
ئەمین زەكی بەگ، دەڵێت: «جەمعیەتی سیاسی كورد (كورد تعالی‌و ترقی جمعیتی) لە ئەستەمبوڵ لەساڵی 1908 دا دامەزرا. موئەسیسەكانی ئەمین عالی بەدرخان، فەریق شەریف پاشا، شێخ عوبەیدوڵڵا زادە، شێخ عەبدولقادر ئەفەندی)(4) ، مامۆستا عەلادین سەجادیش نووسیویەتی: «كۆمەڵێكی كوردی بەڕیاسەتی شێخ عبدالقادری شێخ عبدالله پێكهات ئەم – واتە: پیرەمێرد – یەكێك بووە لەو ئەندامە ئەساسیانەی ئەو كۆمەڵە، رۆژنامەیەكی كوردییان دەرهێناوە كە ناوی (كورد) بوو، ئیمتیازی بەناوی خاوەنی تەرجەمەوە بوو – مەبەستی لە پیرەمێردە» (5) .
بەو پێیەی دوای پێكهێنانی كۆمەڵەكە لەپایزی ساڵی 1908 دا، رۆژنامەی (كورد)یش دەرچوو، ئیمتیازو بەڕێوەبردنی بە حاجی تۆفیق بەگ سپێردرا، ئەم رۆژنامەیە بە كوردی‌و بە توركی دەرچووە، ناوەڕۆكی بۆ بابەتی نەتەوەیی‌و زمان‌و ئەدەب‌و فۆلكلۆری كوردی‌و ژیانی رووناكبیریی‌و …تاد تەرخان كرابوو (6) .
دەربارەی پەیوەندیی (پیرەمێرد) بەم رۆژنامەیەوە دەڵێ: «لە ئەستەمووڵ غەزەتەی (كورد)م دەرئەهێنا» (7) ، لەلایەكی تر نووسیویەتی: «نۆبەرەی غەزەتەمان لە ئەستەمووڵ غەزەتەی (كورد) بوو كە ئیمتیازی بە كورد كەوت) (8) . یاخود نووسیویەتی: «بەوە دەنازم كە غەزەتەی (كورد) لە ئەستەمووڵ من خاوەن‌و سەرنووسەری بووم» (9).
لە یەكەمین لاپەڕەیدا نووسراوە، ئۆرگانی (كورد تەعاون‌و تەرەقی جەمعیەتی)یە، مەبەستی سەرەكیشی بڵاوكردنەوەی بیروباوەڕو ئامانجی كۆمەڵەیە، هەفتانە بە هەشت لاپەڕە دەرچووە، هەر لاپەڕەیەكیش چوار ستوون بوو، نۆ مانگ دەرچوو ئەو دەرفەتەی بۆ نەڕەخسا بە هەموو ناوچەكانی كوردستاندا بڵاوبێتەوە‌و ببێتە رۆژنامەیەكی بە ناو‌و دەنگ. رۆژنامەكە لە زۆر بابەت دواوە، دەربارەی گۆڕانی باری كۆمەڵایەتی‌و یەكێتی‌و بەهێزكردنی ریزەكانی گەل، رۆژنامەی (كورد) رابردووی پڕ لە شانازی‌و هەنێ لایەنی چاكەی نەوەكانی ڕابردووی وەبیر خوێنەر‌و نەوەی تازە هێناوەتەوە (10) . بەم شێوەیە دەتوانین سەبارەت بە ڕۆژنامەی كورد بڵێین:
1-رۆژنامەی كورد یاخود (كورد تەعاون‌و ترقی غەزەتەسی) رۆژنامەیەكی ئاینی‌و سیاسی‌و كۆمەڵایەتی بووە. لاپەڕەكانی پڕن لە باسی مێژووی گەلی كوردو ئەدەبیاتی ئەم گەلە.
2-بە زمانی كوردی‌و توركی لە هەشت لاپەڕەدا دەردەچوو.
3-ئۆرگانی كۆمەڵەی كورد (كورد تعاون‌و ترقی جەمعیەتی) بووە.
4-ژمارەی یەكەمی لە شاری ئەستەمبووڵ لە ڕێكەوتی 9ی تشرینی دووەمی ساڵی1908دا دەرچووە، هەتا مانگی حوزەیرانی ساڵی 1909 بەردەوامبووە.
5-خاوەنی ئیمتیازی تۆفیق بەگ (پیرەمێرد)‌و سەرنوسەری (ئەحمەد جەمیل پاشا) بووە.
6-ئەدیب‌و سیاسی‌و روناكبیریی ئەو سەردەمی توركیا بابەتیان بۆ نوسیووە، وەك تۆفیق بەگ (پیرەمێرد) ئەحمەد جمیل پاشا، اسماعیل حەقی بابان، ئەكرەم جەمیل پاشا، قەدری جەمیل پاشا، سەعید كوردی، عەبدولڕەحمان بەدرخان، ئیبراهیم حەیدەری.
7-رۆژنامەی كورد بە دووەمین رۆژنامە دادەنرێت لە مێژووی رۆژنامەنووسی كوردیدا، چونكە لە دەرچوونی یەكەم رۆژنامەی كوردی (كوردستان 1898)ەوە هەتا دەرچوونی رۆژنامەی كورد (1908)، هیچ رۆژنامەیەكی تر لە كوردستان‌و دەرەوەدا دەرنەچووە (11) .
پیرەمێرد لەماوەی ئەو چارەكە سەدەیەدا كە لە توركیا مایەوە، چالاكییەكی دیاری لەبواری رۆژنامەنووسیدا هەبووە، جگە لە (ڕەسملی كتاب)‌و ڕۆژنامەی (كورد)‌و (مصور محیگ) كە لە ئەستەمبووڵ دەردەچوون، هەروەها لەڕۆژنامەی (تان)ی فەڕەنسی‌و لە (شەفەقی سورخ)‌و (فەرهەنگ)ی ئێرانیدا خۆی وتەنی بانگی كوردی دەدا، وەنەبێ هەر بەوانەوە وەستابێ، بەڵكو سەروتاری بۆ رۆژنامەی (اقدام)و رۆژنامەی (سەربەستی) دەنووسی، ئەمەی دواییان رۆژنامەی (مەولان زادە) ریفعەتی كوردی بوو كە پیرەمێرد باسی دەكات دەڵێ: «ئاگری لێ ئەبووەوە» (12).
جگە لەوانەش لە ڕۆژنامەی (شمس)دا كە لە ئەستەمبووڵ سەید حوسێنی ئێرانی بە فارسی دەریدەكرد، پیرەمێرد بەشداری نووسینی تێدا كردووە، لەبارەی بەشداریكردنی لە رۆژنامەی (اقدام)و گۆڤاری (اجتهاد)دا بۆ یەكەمیان دەڵێ (13) : (لە ئەستەمووڵ لە زەمانی عوسمانیدا لە غەزەتەی (اقدام) بۆ ئاوەدانی شارەزوور بەهۆی شیكانی عەشائیرەوە مەقالەتێكم نووسی زۆر تەئسیری كرد) (14) .
دەربارەی (اجتهاد)یش نوسیوویەتی: «عەبدوڵڵا جەودەت كە لە پاش مەشروتیەت لە ئەوروپاوە هاتەوە لە ئەستەمبووڵ بوو زۆرتر لە هەموو كەس من لە خزمەتیا ئەبووم. خۆم‌و نەژادی كوڕم بە –نڤم ونپر- لە مجەلەكەیدا خزمەتمان هەیە» (15) .
لە زۆربەی ژمارەكانی گۆڤاری (ژین)ی ئەستەمبووڵدا شیعر‌و نوسین‌و وەرگێڕانی هەیە، ئەم گۆڤارە لە ساڵی 1918-1919 لە ئەستەمبووڵ بە كوردی‌و بە توركی دەرچووە، تائێستا پانزە ژمارەی لەلایەن (محەمەد ئەمین بۆز ئەرسەلان) لە سوید چاپی كراوەتەوە‌و تەواوی ژمارەكانی وەرگێڕاوەتە سەر پیتی لاتینی (16) .
بەو شێوەیە پیرەمێرد ساڵانێكی دوورو درێژ لە توركیا بە كاری رۆژنامەنووسیەوە خەریكبووە، كە لە وەزیفەی میریدا بووە، قایمەقام بووبێ یان موتەسەریف، لە ڕۆژنامەكان دانەبڕاوەو هەمیشە وتار‌و شیعر‌و وەرگێڕانی بۆ ناردوون، بۆیە نوسیویەتی (17) : (لە ئەستەمبووڵ غەزەتەی كوردی دەردەچوو من لە جۆلەمێرگەوە مەقالێكم بۆ ناردبوون‌و تەكلیفم لە جەمیعەتی كورد كردبوو كە لە هەر دیارێكی كوردستانەوە زمان زانێك بانگ بكەنە پایتەخت‌و زمانێك بۆ عمومی كورد هەڵبژێرن‌و بیكەنە فەرهەنگ‌و دەستور، هەتا مەساریفی لەچاپ دانیشیم گرتبووە ئەستۆی خۆم، كەس گوێی نەدایە، ئێستا هەركەسە بە هەوەسی خۆی شێوەیێك دێنێتە كارەوە، وایان شێواندووە… بەم بەستە زبانی‌و بێ ژیانیەوە چ لافێك لێ بدەین؟ بۆچ كوردستان تەنها ئەم هۆمەرە كوێرەیە؟ بۆ چ كوردستانی گەورە لە زمانمان نەگا (18)؟
بەم شێوەیە پیرەمێردی شاعیر لە ساڵانی سەرەتای ئەم سەدەیەوە چۆتە نێو جیهانی رۆژنامەنووسیەوە، ئەو جیهانەی لە تەكیا پیرو مورید بوو تا دوا رۆژی ژیانی، لەو ماوە دوور‌و درێژەی كە لە توركیا بەسەری برد، ساڵانێكی بەنرخی پێشكەش بە رووناكبیران‌و خوێنەرانی كورد كرد، زۆربەی بەرهەمەكانیشی بەم ناوانە بڵاودەكردەوە (سلێمانلی، تۆفیق-س-ت، پیرە كورد، تۆفیقی سولەیمانیەیی)، بەم جۆرە قۆناغی یەكەمی رۆژنامەوانی (حاجی تۆفیق بەگ) كۆتاییهات‌و لە دواتر لە شاری سلێمانی قۆناغی دووەمی دەستپێكرد (19) .

دووەم – پیرەمێرد‌و كاری ڕۆژنامەگەریی لە باشووری كوردستان:
پیرەمێرد پاش (25) ساڵ دووریی لە 18 11/1924 گەڕاوەتەوە بۆ بەغداد، پاش نزیكەی دوو مانگ لە شەوی 31/1/1925 بە شاری سلێمانی شادبۆتەوە، بۆیە دەڵێت: ئەوە رووم كردە تۆ ئەی دایكی موشفیق، بیست‌و پێنج ساڵە لە غوربەتدا بەیادی تۆ دەژیم، خوا شاهیدی حاڵە. لە ڕۆژنامەی (ژیان) لەبارەی گەڕانەوەی پیرەمێرد ئەم چەند دێڕە نوسراوە: «پێرێ لە موعتەبەرانی وڵات جەنابی تۆفیق بەگ تەشریفی هێنایە سلێمانی، عەرزی بەخێرهاتنی ئەكەین»، خۆی وتەنی: «بە نیوە خوێندەواری لە سلێمانی دەرچووم‌و خوێندنێكی بەرزم هێنایەوە»، لە توركیا لە دووری بۆ كوردو كوردستان‌و سلێمانی، وتویەتی: لە هەموو گەردستی قەومیەتچی كوردستاندا ئەم نەڕاند، باكی پەت‌و سێدارەم نەبوو>>، لە سلێمانی پلەو پایەو كاری كارمەندی نەویست، خۆی بۆ رۆژنامەوانی تەرخانكرد، بووە بەڕێوەبەری چاپخانەو لێپرسراوی رۆژنامەی (ژیان)‌و دواتر بوو بە (ژین)‌و (ژیان)، قەلەندەرخانەی كردەوە، نەورۆزی چەسپاند، پەرەی بە پاراویی زمانی كوردیدا (20) .
ئەتوانین بڵێین رۆژنامەی (ژیان)‌و (ژین) ماوەیەكی زۆر پیرەمێرد سەرنوسەر‌و خاوەنیان بووە، لەگەڵ ئەو كەم‌و كوڕیانەی تیایانابووە، لەگەڵ ئەوەشدا قوتابخانەیەكی زۆر بەرز‌و بەنرخ بوون لەو قۆناغە تایبەتیە مێژووییەی گەلی كورد بۆ گەشەپێدان بەخوێندەواری‌و زانیاری، بە بەرهەمی شیعر‌و ئەدەب، بۆ بوژاندنەوەی سامانی نەتەوایەتی، بۆ بڵاوكردنەوەو لە چاپدانی پەندەكانی پێشینان‌و قسەی نەستەق‌و چیرۆك‌و ئەفسانەی ناو كوردەواری، بۆ پارێزگاری‌و لەناو نەچوونی ئەو دانە مرواری‌و گەوهەرانەی لە دەمی زاناو بلیمەت‌و شاعیران‌و ئەدیبان‌و نەستەق بێژانی كوردەوە هەڵڕژابوو (21).
1-رۆژنامەی ژیان:
ژمارە 1ی (ژیانەوە) كە لە 8ی ئاغستۆس (ئاب)ی 1924دا لە سلێمانی دەرچووە. لەژێر ناوەكەیدا بەمجۆرە خۆی ناساندووە: ئەم غەزەتەیە غەزەتەیەكی حكومەتیە هەفتەی جارێك دەردەچێ ، بەڵام لە ژمارە 2 بەدواوە گۆڕیوێتی بە: ئەم غەزەتەیە غەزەتەیەكی سیاسی، ئەدەبی، ئیجتیماعیە، هەفتەی جارێك دەردەچێ>>، ژمارە 1ی (ژیان) كە لە 21ی كانوونی دووەمی 1926دا لە سلێمانی، راستەوخۆ دوای راگرتنی (ژیانەوە)‌و وەكو درێژەكێشانی ئەو دەرچووە، بەهەمان پێناسەی ژیانەوە، نووسراوە: ئەم غەزەتەیە غەزەتەیەكی سیاسی، ئەدەبی، ئیجتیماعیە، هەفتەی جارێك دەردەچێ، بەڵام لە ژمارە 63ی ساڵی 2 بەدواوە گۆڕاوە بۆ: هەموو شتێك ئەنوسێ، هەفتەی جارێك دەردەچێ، غەزەتەیەكی كوردییە، لە هەموو ژمارەكانیدا رۆژی بڵاوبوونەوەی یەكەم ژمارەی دوبارەكردۆتەوە: «تاریخی ئینتیشار 21ی كانونی دووەم ساڵی 1926 سلێمانی» (22).
ژیان 553 ژمارەی لە نێوان 21/1/1926- 10/3/1938 لێدەرچووە، ئەم 12 ساڵە بۆ مەوانیەكی تازە كورەی كوردی، لە ڕووی مێژووییەوە، درێژ‌و گرنگە، چەند كەسێك بەرودوا بەڕێوەیان بردووە گەرچی هەموویان لە چوارچێوەی بەرنامەو سیاسەتێكی دیاریكراوی كاردا كۆكراونەتەوە، بەهرەو تایبەتكارییەكانی بەڕوونی دیارن، چەند شەقڵێكی جیاجیایان پێبەخشیوە، ژمارە 1-81 جەمیل سائیب‌و محەمەد ئەدیب عەزیز، ژمارە 82-259 عەلی عیرفان، ژمارە 260-320 حسێن نازم، ژمارە (321-553) پیرەمێرد، بە درێژایی ئەو ساڵانە، پێشهات‌و ئاڵوگۆڕی كاریگەر‌و بەرچاوی تێدا دەركەوتوون، كە كەم‌و زۆر لە ناوەڕۆكی (ژیان)دا ڕەنگییانداوەتەوە، بەو پێودانگە : ژمارە (1-81) هی سەردەمی دڵخۆشكردن بە بریتانیا‌و كەمتر بە حكومەتی عێراقەوە، لەلایەكی ترەوە ناحەزی‌و بوغزاندنی جوڵانەوەكەی شێخ مەحمودی بەرزنجیە، كە دواجار تەریككەوت. ژمارە (82 – 259) هی سەردەمی ناساندنی كاری سیاسی‌و هەڵچوونی شۆڕشگێڕانەیە بۆ داواكردنی مافە نەتەوەیی‌و نیشتمانیەكانی كورد، كە لەڕاپەڕینی 6ی ئەیلولی 1930 دا گەیشتە چڵەپۆپە، ژمارە (26 – 320) هی ماوەی خامۆشی‌و تێكشكانی دوای شەڕی بەردەركی سەرای سلێمانیە بەزەبری سەركوتكاری حكومەت، ژمارە (321- 553) ئەم دەورانە ئیتر ڕۆژنامەكە تا سەر مۆركێكی ئەدەبی‌و ڕۆشنبیری گشتی بەسەردا زاڵ بووە (23).
بەو پێیە لەگەڵ حسین نازمدا ڕۆژنامەی (ژیان)یان بەڕێوەبردووە، شەوی 5 – 6/5/1932 حسین نازم كۆچی دواییكرد، چاپخانەو ڕۆژنامە هەردوكیان بێ خاوەن مانەوە، لە (پیرەمێرد) بەولاوە یەكێكی وانەبوو شیاوی ئەو شوێنە بێ، روویان لێنا لەبەرئەوەی رۆژنامەنووسی بوبووە عەشق لای‌و ماوەی سێ ساڵ پتریش بوو لە ڕۆژنامەكەدا كاریدەكرد، لەبەر ئەو هۆیانە چاپخانەكەو ڕۆژنامەكەشی گرتەدەست، لەژمارە (321) ەوە پیرەمێرد بوو بە (بەڕێوەبەری چاپخانەكە)‌و سەرنووسەری ڕۆژنامەی (ژیان)، ئەم جارەشیان ئەو موچەیەی كە شارەوانی بۆ ئەم وەزیفەیەی تەرخان كردبوو پیرەمێرد قبوڵی نەكرد، بەتەنیا دەستیدایە رۆژنامەنووسی‌و بڵاوكردنەوەی بیری نەتەوەیی‌و هاندانی خوێندن‌و خوێندەواری، لە ناوەڕاستی مانگی ئابی ساڵی 1934 چاپخانەكەی لە شارەوانی بەكرێگرت‌و ئیمتیازی رۆژنامەكەشی بەناوی خۆیەوە وەرگرت‌و لەژێر كۆنترۆڵی حكومەتی دەرهێنا. لە ژمارە (406)ەوە كە لە 14/8/1934 دەرچوو، رۆژنامەی (ژیان) بوو بە ڕۆژنامەی پیرەمێرد‌و مافی هیچ دەزگاو لایەنێكی میری پێوە نەما، بەپێی ئەو نەخشە‌و بەرنامەیەی بۆ خۆی دانابوو رۆژنامەكەی بەڕێوەبرد. لەدوای ساڵێك لاپەڕەكانی زیادیانكرد، بەرەبەرە رۆژنامەی ژیان گەشەیكرد‌و خوێنەرانی زیادبوو. پێبەپێی ئەو پێشكەوتنە، ناحەزیشی بۆ پەیدابوو، دام‌و دەزگای دەوڵەت كەوتنە بەهانەگرتن، لەدوای دەرچوونی ژمارە (538) لە 30/8/1937 رۆژنامەی (ژیان) وەستا، چونكە ماوەی مۆڵەتی چاپخانەكە تەواوبوو، ناجی ئەلهرمزی كە موتەسەریفی سلێمانی بوو لەخوای دەویست هەلێكی وای بۆ بڕەخسی مۆڵەتەكەی بۆ تازە نەكردەوە، دوای (12) رۆژ بەپەلە كاربەدەستان بە فەرمانی موتەسەریف رۆژنامەیەكی تریان دەركرد‌و ناویاننا (زبان)، مامۆستا ساڵح قەفتانیان كردە سەرپەرشتیاری رۆژنامەكە، یەكەم ژمارەی لە 12/9/1937 دەچوو، وەك ئەحمەد شوكری شاعیر چەند جارێ گێڕاویەتەوە دەیوت هێندە بەپەلەبوون فریانەكەوتن بینێرنە بەغدا كڵێشەی تازە بۆ ئەم رۆژنامەیە دەربكەن، دوو نوختەی پیتی (ژ)‌و نوختەیەكی (ژێ)ی لابراو كڕێنرا تا (ژیان) بوو بە (زبان)، مەبەستیان لەوە بوو كە بڵێن: خۆمان چاپخانەكەمان پێویستەو بەمۆڵەتی نایدەینەوە، بەڵام پیرەمێرد ئاڵای سپی هەڵنەكرد، خانووەكەی خۆی خستە رەهنەوەو لەبەغدا مەكینەیەكی كۆنی پێ كڕی‌و هێنایەوە بۆ سلێمانی‌و دایمەزراند، ڕۆژی 20/9/1937 ژمارە (539)ی (ژیان) وەك جاری جاران دەرچوو، هیچ شتێكی تریشیان بۆ نەكرا كە ئەم پیرە كوردە لەكار بخەن، رۆژنامەی ژیان بوو بە رۆژنامەیەكی پێشكەوتووی نەتەوەیی، شاعیران‌و نووسەران لەدەوری گردبوونەوە، پیرەمێرد بە وتاری كۆمەڵایەتی‌و ئابوری‌و مێژوویی، بە شیعرو پەخشان‌و پەندی پێشینان‌و گاڵتەو گەپ‌و وەرگێڕان لاپەڕەكانی رازاندەوە، راپۆرت نووسەكان هاتنەوە مەیدان لای (مەجید یەعقوبی) موتەسەریفی ئەو سەردەمی سلێمانی بۆیان تێچاند كە گوایە (ژیان) دژی دەوڵەت دەدوێ، بیروباوەڕی دژ بە بەرژەوەندی حكومەت بڵاودەكاتەوە، پەندەكانی بەتوێكڵن، شیعرەكانی نەتەوەیین، قوتابیانی زانستی هاندەدا بۆ پشێوی‌و گێرەشێوێنی‌و ئاگر پەرستی‌و… تاد، بەوشێوەیە لە دوای دەرچوونی ژمارە (553) لە 10/3/1938 ئیمتیازی رۆژنامەكەیان لێسەندەوەو چاپخانە شەق‌و شڕەكەشی كە بە قەرز‌و قۆڵە كڕیبووی لەلایەن دەسەڵاتەوە دەستی بەسەردا گیرا.
پیرەمێرد بەم كردەیەی رژێم نەڕوخا، ملی رێگای بەغدای گرتەبەر، ماوەی 10 مانگ لە هاتووچۆو هەوڵ‌و تەقەللادا بوو یەكێ لەوانەی زۆر پێوەی ماندوبوو (ئەمین زەكی بەگ) بوو، لەئەنجامدا بە هەوڵ‌و هیمەتی رووناكبیرەكان، بەتایبەتی ئەوانەیان لە دەزگاكانی دەوڵەتدا دەستڕۆشتووبوون ئیمتیازی رۆژنامەیەكی تری پێدرا، ئەم جارەیان بەیادی (ژین)ی ئەستەمووڵەوە رۆژنامەكەی ناونا، بەڵام بۆ ئەوەی لەگشت لایەكی بگەیەنێ كە تەنیا ناوەكەی گۆڕاوەو ناوەڕۆك وەك خۆی وایە، نەهات (ژین) لە ژمارە یەكەوە دەربكات، بەڵكو لەسەر زنجیرەی رۆژنامەی (ژیان) بەردەوامبوو، یەكەمین ژمارەی لە 26/1/1939 دەرچوو، كە ژمارە (554)ی لەسەردانا، گومانی تێدا نییە دەرچوونی رۆژنامەی (ژین) لەو رۆژگارەدا مژدەی خۆشی بوو بۆ گشت رووناكبیرەكانی كورد (24).

2-رۆژنامەی (ژین):
ژمارە (1)ی لە 26ی كانوونی دووەمی 1939دا دەرچوو، لەلایەن پیرەمێردی ئەدیب‌و شاعیرو نووسەرەوە دامەزرا، هەر خۆی سەرپەرشتی دەكردو تا ڕۆژی كۆچی دوایی لە (19ی حوزەیرانی1950)، (1015) ژمارەی لێدەرچوو، دوای پیرەمێردو لەسەر وەسیەتی خۆی (جەمیل سائیب)ی خوشكەزای بەڕێوەیبرد، تاكو ئەویش لە 13ی تشرینی یەكەمی 1951 كۆچی دواییكرد، ئیدی پارێزەر (نوری ئەمین مەحمود) بوو بەسەرنووسەرو مامۆستا (گۆران) بە بەڕێوەبەری لێپرسراو، دوای ئەوان‌و لە ژمارە (1106)ەوە ئەحمد زرنگ كاروباری ڕۆژنامەكەی گرتە ئەستۆ، تاكو لەم دواییەدا لەجیاتی جارێك هەفتەی دووجار دەرئەچوو، رۆژنامەی ژین بەتەمەنترین‌و دەوڵەمەنترین ڕۆژنامە بوو. لەو نووسینە جۆراوجۆرە بەسودانە كە بڵاویكردنەوە لەسەردەمی عەبدولكەریم قاسمدا بۆماوەیەك داخرا، دواتر ڕێگای دەرچوونی پێدرایەوە، بەڵام لەڕۆژی 18 ی شوباتی 1963 بۆ هەتاهەتایە داخرا (25) .
لەیەكەمین ژمارەی (ژین)دا پیرەمێرد نووسیویەتی: «بە چاكەیەكی چاكی دەزانین كە (ژیان) چەندێك داخرا لەوسایەوە قەدری زانرا، زۆر دڵسۆزی ژیانمان دەدی كە بۆی دەگریا، (ژیان) لەو خۆشەویستانەیە كە جێی ناگێرێتەوە ستەمە رەوانیە بمرێ. پیرەمێرد ئەمرێ با بمرێ! قیری سیاه! بەهەزار جگەر گۆشەی زانستی‌و فرزەندی شیعری پێگەشتوو شوێنی خوێنی گوم ناكەن بەڵام ئاخ شێوەی (ژیان)‌و كوردی رەوان نایەتەوە مەیدان» (26).
رۆژنامەكانی (ژیان)‌و (ژین)ی پیرەمێرد كە دەردەچوو چەند دانەیەكی لەشاری سلێمانیدا بڵاودەكرایەوە، ئەوانەی تری بە پۆستەدا دەنێررا بۆ چەند كەسانێك، بە تێكڕای ژمارەكانی هەردوو رۆژنامەكە كە هەفتانەبوو كەمبوو، جاری وا هەبوو زۆر وشك ئەبوو بەهۆی ئەوەوە كە نامەو نووسراوەی كەم بۆ ئەنێررا وەكو پیرەمێرد لەم دوو دێڕەدا ئەڵێ:
(ژیان)مان هەندێ لەڕێی لای دابوو
لالوت بووین باوی نەمابوو
ئەمجارە هەموو بۆی تێ ئەكۆشین
كەمی‌و لاسەنگی بۆ دائەپۆشین (27)
پیرەمێرد لەسەر لاپەڕەكانی رۆژنامەی (ژین) وتاری لەبابەت ژیانی خوێندەواری، پاك‌و خاوێنی‌و جوانی شار بەتایبەتی شاری سلێمانی، جەژنە نەتەوەیی‌و ئاینیەكان، بەتایبەتی جەژنی نەورۆز‌و بابەتیتر بڵاودەكردەوەر، بایەخێكی تەواوی بە كچ‌و ژنی كورد داوەو بۆ خوێندن‌و زانست هانیداون، هەروەها جێگەیەكی دیاری بۆ مێژووی نەتەوەیی كورد تەرخان كردبوو، بەسەر نیشتمانپەروەری‌و نوێخوازیی‌و ئازادیخوازیی میللەتی هەڵدەووت، بەڵگەی لەڕابردووی میللەت وەردەگرت، هەروەك بایەخێكی تەواوی بە ئەدەبیات داوەو غەزەل‌و قەسیدەی شاعیرە كلاسیكی‌و تازەكانی بڵاوكردۆتەوە، ووتارو چیرۆكی لەچاپداوە، بەرهەمی ئەدەبی میللی‌و فۆلكلۆری بڵاوكردەوە (28).
لە نیوەی دووەمی ساڵی 1961 ەوە كە عەبدولكەریم قاسم دەستیكرد بە ڕاونان‌و ئازاردانی هێزە دیموكراتەكانی وڵات‌و دامودەزگای میری كەوتە بەربەرەكانێی داواكانی كورد، رێبازی رۆژنامەكە جارێكی تر گۆڕایەوە‌و ترس دایگرتەوەو ناچاربوو مێكە بۆ میری بكات، بەڵام لە ساڵی 1963 لەپاش 8ی شوبات لە وزەی هیچ رۆژنامەیەكی كوردیدا نەبوو بتوانێ بەردەوامبێ، لەبەرئەوە ژین داخراو هیچ رۆژنامەو گۆڤارێك لەناوەوە نەما (29) .
باسی دووەم – چاپ‌و بڵاوكردنەوەی كتێب:
جگە لەكاری ڕۆژنامەگەریی، (پیرەمێرد) ژمارەیەك تێكست‌و چاپكراوی گرنگ‌و بەئەرزشی بڵاوكردۆتەوە، لەوانە:
دیوانی مەولەوی: (ئەسڵ‌و ڕۆح) ساڵی 1935، لە چاپخانەی خۆی بە دوو بەرگ لەچاپی داون. دەقی هەورامی شیعرەكەی ناوناوە (ئەسڵ)و بەرامبەری وەریگێڕاوەتە سەر شێوەی سلێمانی‌و ناوی ناوە (ڕۆح)، واتا ڕۆحی مەولەوی، پیرەمێرد لەم كارەدا زۆر سەركەوتووبووەو خۆی لە پێشەكی ئەو بەرگەدا نووسیویە: ئەم زاتانە (مەلا عەبدوڵڵای مەریوانی، مەلا عەزیزی موفتی سلێمانی، گۆرانی شاعیر) لە هەندێ وشە‌و واتای هەورامیەكەدا بۆ وەرگێڕانی یارمەتیانداوە.
مەم‌و زین: كە چیرۆكێكی تراژیدیی دڵدارییە، پیرەمێرد چیرۆكەكەی لەشێوەی شانۆنامەدا ئامادەكردووە‌و لە هەردوو لایەنی قەوارەو ناوەڕۆكەوە لە مەم‌و زینی (ئەحمەدی خانی) جیاوازە، ساڵی 1935 لە چاپخانەی خۆی لەچاپیداوە، لەبەرگەكەیدا نووسیویە (دڵداریەكی پاك‌و خاوێنی گیانی بەگیانی، سەودایەكی پڕ لە عەشقی پیرۆزی یەزدانی لە كوردستانا ڕوویداوە)، لەكاتی خۆیدا ئەم چیرۆكەی پیرەمێرد لە سلێمانیدا كراوە بەشانۆگەریی.
چیرۆكی دوانزە سوارەی مەریوان، ساڵی 1935 نووسیویە. چیرۆكی مەحمود ئاغای شیوەكەڵ، ساڵی 1942 نووسیویەو لەكاتی خۆیدا لە سلێمانی خراوەتە سەر شانۆ. گاڵتەو گەپ، ساڵی 1947 نوسراوەو بریتییە لە هەندێك ڕووداوی خۆشی ناو كۆمەڵی كوردەواری، هەم بۆ پێكەنین‌و هەم بۆ پەندە. ڕۆمانی كەمانچە ژەن، ساڵی 1942 لە توركیەوە كردویەتی بە كوردی، ئەم چیرۆكە لە بنەڕەتدا بەرهەمی نووسەری دانیماركی (ئەندرسن)ە، بەڵام لەكاتی خۆیداو هەتا ئەم ساڵانەی دوایش نەزانرابوو كە نووسەرەكەی كێیە، هەتا لەساڵی 1979 كاكەی فەلاح لەچاپیدایەوە‌و بەهۆی دكتۆر (عەلی كەریم عەلی)یەوە زانرابوو چیرۆكی (ئەندرسن)ە، هەروەها پیرەمێرد لەكاتی خۆیدا لە پێشەكی وەرگێڕانەكەیدا ناوی (تۆفیق بەگی میر ئاڵا) یاخود تۆفیق بەگی كەركوكی نووسیوە، كە چیرۆكەكەی كردبوو بە توركی. دیوانی مولانا خالیدی نەقشبەندنی كە بەزنجیرە لە ڕۆژنامەكەدا بڵاویكردەوە‌و ماوەی نەبوو لە كتێبێكدا چاپی بكات (30) .
شیعرەكانی وەلی دێوانەو بێسارانی، ئەوی كە دەستی كەوتبێ، لە هەورامیەوە كردویە بە شێوەی سلێمانی، جگە لە شیعری گەلێ لە شاعیرانی هەورامان‌و زەنگەنە، وەك (شەفیع‌و جەباری‌و عەبدوڵڵا بەگی زەنگەنەو … هتد). هەروەها كۆمەڵێك پەخشانی هونەری جوانی نووسوە‌و كۆكراوەتەوە‌و لێكۆڵینەوەی لەسەر نوسراوە. زنجیرە وتارێك دەربارەی مێژووی كورد، مێژووی مێرنشینی بابان‌و خێڵ‌و تیرەكانی جاف‌و گەلێ ڕووداوی مێژوویی گرنگ كە بابەتی كتێبێكی گەورەیە. هەزاران بەیتی شیعری هەیە كە پەندی پێشینانەو بە شێوەیەكی ئەدیبانە‌و شاعیرانە ڕێكیخستوونەتەوەو بە زنجیرە لە ڕۆژنامەكەدا بڵاویكردونەتەوە‌و دوایش كاكەی فەلاح هەمووی كۆكردۆتەوەو لە چاپیداوە. چەندەها بەندوبەیتی فۆلكلۆری ‌و چیرۆكی فۆلكلۆری ‌و چیرۆكی مناڵان‌و مەتەڵا.كە ئەمیش دەبێتە كتێبێك.
چەندین چیرۆكی لە (گۆڤاری گەلاوێژ)دا بڵاوكردۆتەوە، گەلێ لە نوسەران‌و ڕەخنەگرانی شارەزای ئەدەبی كورتە چیرۆكی كوردی لە كتێب‌و لێكۆڵینەوەكانیاندا باسی ئەم كورتە چیرۆكانەی پیرەمێردیان كردووە، وەك: حوسێن عارف، سەباح غالب، ئەكرەم قەرەداغی، عومەر مارف بەرزنجی، ڕەئووف حەسەن‌و چەند نوسەرێكی تریش، لەدیارترین چیرۆكەكانی:
*ئەنجامی پیاوێكی لاەنگ كێش .گۆڤاری گەلاوێژ، ژمارە(9-12) ساڵی 1941.
*زۆرەملی مل شكانی لەدوایە.گەلاوێژ، ژمارە (3-4) ساڵی 1942
*دەماری كورد چیت لە بارایە-خانزادەی قەڕالیچەی سۆران .گەلاوێژ ژمارە 7-8 ئابی 1942
*فەلسەفەی كچەكوردێك. ژمارە 5-6 گەلاوێژ ساڵی 1942
*غرامی، كاری كۆن، دوو جار بڵاوی كردۆتەوە . یەكەم جار لە ڕۆژنامەی (ژیان) ژمارە 483
*ساڵی 1936، دووەم جار لە گۆڤاری گەلاوێژدا بە ئیمزای (كوڵ‌و كۆ) (31)
باسی سێیەم – بۆنەو یادەكان:
پیرەمێرد شیعری بۆ بۆنەو یادەكان زۆرە، خۆی زۆر بۆنەی بۆ خۆی پەیداكردووەو شیعرێكی ووتووە، هەرچەندە شارەزایی‌و دەنگی ئەوتۆی نەبووە كە كەڵكی خوێندنەوەی شیعری ببێت، بەڵام ئەو زمان‌و نوسینەی لە پێنوسەكەیدا هەبوو، زۆر بەهێزو لەدەریای بیر‌و هەست‌و هۆشیا واژەو بێژەكانی دادەڕشت.
لە بەهاری دوای شەڕی بەردەركی سەرای سلێمانیدا، كە بە ڕۆژە ڕەشەكەی شەشی ئەیلول بەناوبانگە، ووتویەتی:
خوایە بەهار، خوایە بەهار
بگەڕێتەوە بۆ زستان بەهار
وەك هەوری بەهار بۆخۆی بگری زار
ڕۆژی ڕوناكی بێتە شەوی تار
وەنەوشە شین پۆش مل كەچ نگوون سار
سۆسەن كون كون بێ بە نینۆكی خار
دەنگی كەو ببڕێت لە دەوری كۆسار
سروەی با نەبێ لەسەر پەلكی دار
ئەستێرەی سیوەیل وێنەی تازێ بێ
ڕەش پۆش بێ شەوقی نەبینێ دیار(32)
یاخود لە بەخێرهاتنی ئەمین زەكی بەگ‌و ساڵح زەكی بەگی ساحبقڕاندا نوسیویەتی:
ئەمین زەكی بەگ، ساڵح زەكی بەگ
ئەم دووزیرەكە دوو شوعلەن یەك یەك
ئەمین زەكی بەگ پێش كەوت ئەمڕۆ دێ
ساڵح زەكی بەگ دوای ئەو ئەكەوێ
یاخوا بەخێربێن چاو گەلمان ڕۆشن
هەردوكیان بۆمان زۆر تێدەكۆشن
شێخ لەتیفی سنەیی كە بە شێخ لەتیفی دانساز بەناوبانگبوو، كڵێشەیەكی بە دیاری پێشكەش یە ڕۆژنامەی (ژین) كردووەو پیرەمێردیش لەپای ئەوەدا، وەك سوپاس ئەم دوو دێڕەی بۆ ووتوە:
شێخێكی لەتیف بە لوتف كاری
كڵێشەی ژینی ناردووە بە دیاری
ژین بە فەخرەوە نایە سەر وەك تاج
بەو خەتە جوانە ئەگاتە ڕەواج (33)
لە ساڵی 1947دا، پاش ئەوەی كۆماری مەهاباد بەهۆی ناپاكی كۆنەپەرستی‌و دەرەبەگ‌و ئیمپریالیزمەوە ڕوخێنرا، لەشكری بارزانی لەگەڵ چەند ئەفسەرەكەدا گەڕانەوە سنوری كوردستان، بەهۆی خەڵەتاندنەوە چوار ئەفسەرەكە (مستەفا خۆشناو‌و عیزەت عەبدولعەزیز‌و خەیروڵڵا عەبدولكەریم‌و محەمەد قودسی) خۆیان بەدەستەوەدا، سەرەنجام لەسێدارەدران. تەرمەكەی عیزەت عەبدولعەزیز برایەوە بۆ ئامێدی‌و لای كانیاوەكەی (كانی شێخ) لە نزیك سۆلاڤەوە نێژرا، تەرمەكەی خەیروڵڵا عەبدولكەریمیش لە هەولێر نێژرا. تەرمەكەی مستەفا خۆشناو‌و محەمەد قودسی هێنرانەوە بۆ شاری سلێمانی، ئەو ڕۆژە شاری سلێمانی بە جارێ خرۆشا، ژن‌و پیاو‌و ورد‌و درشت هەموو بە پیر تەرمەكەیانەوە چوون‌و بە پێشوازییەكی زۆر گەرمەوە لە گردی سەیوان نێژران، گەلێك لە شاعیرانی كورد لەو ڕۆژەدا هەستی خۆیان بەرامبەر بەو كارەساتە ناهەموارە دەربڕیوە، بە تایبەتی هەڵبەستەكەی بێكەس كە بە ئاوازێكی تایبەتەوە لەو ڕۆژەدا وتراوە، پیرەمێردیش بەو بۆنەوە ئەم هەڵبەستەی ووتوە (34) .
كۆستی نوێ
دیسان وا كۆستی نوێمان كەوتەوە
گەڕی گەردوونە كوردی گرتەوە
ئەم دوو دار تەرمە دوو نەڕە شێرە
زنجیریان پچڕان گەینەوە ئێرە
لە ڕێی ئێمەدا گیانیان فیدا كرد
ناوی بڵندیان وا بۆ خۆیان برد
ئەو پەتەی لە ملی ئەمانە خرا
ئەمانی خنكاند بەڵام پەت پچڕا
پڵنگی ئەنگێوراو بە هەڵمەت ترە
گۆم هەتا قووڵ بێ مەلەی خۆشترە
وا پێمان ئەڵێن دەم بە پێكەنین
گیانمان فیدا كرد ئێوەی پێ بژین
ئەم جووتە شێرەی دلێرەی شەرزە
هیچ پێیان ناوێ كفن‌و دفن‌و شین
شەهیدن لەناو دڵمانا ئەژین (35)
ئەو ساڵەش كە گۆڤاری گەلاوێژ داخرا، پیرەمێرد لە 25ی ئابی 1945 ئەم هەڵبەستەی بۆ داخستنی گەلاوێژ ووتوە:
داد لەدەست جەورت، هەی چەرخی سەر چەوت
وا گەلاوێژ كەوت، گەلاوێژ بۆ چ كەوت
ئاسۆی ئەدەبی كوردی پڕ تەمە
سفیدەی بەیان شینە ماتەمە
ژین بۆ گەلاوێژ بوو بوو بە پەرژین
ئێستا لە دوای ئەو بێزارە لە ژین
(ابراهیم) لەناو (نارا) سوتاوە
سجادەی تەقوا بێ ڕایەڵ ماوە
هیوامان وایە كە چەرخ وەرگەڕێ
سجادەم بەسەر شەتدا بگەڕێ
پیاوێكمان ئەمرێ تەعزێی بۆ ئەگرین
بۆ چ بۆ گەلاوێژ نەگرین تا دەمرین ؟
گەلاوێژ هەرچەند جارجارە هەڵدێ
لە بورجی خۆیدا دوایی هەر هەڵدێ (36)
هەروەها لە وەسفی سروشت‌و دیمەنی بەفری سلێمانیدا پیرەمێرد وتویەتی:
بەیانی بوو لە خەو هەڵسام كە ڕوانیم بەفرە باریوە
سلێمانی ئەڵێی بەڵقیسە تارای زیوی پۆشیوە
دەمێك بوو چاوەڕێی بەفرێكی وا بووم مژدەبێ باری
سەرم بەفرە كەچی هێشتا شەڕە تۆپەڵمە بۆ یاری
لەبیرمە شێرە بەفرینەم ئەكرد سواری ئەبووم بێ زین
نسێ بوو جێگەكەی ئەیبەست ئەمما تاكو دەمی هاوین
بە بەرگی سپییەوە چەن شۆخە شاخی گۆیژە ببینە
لە ڕەنگی ئاسمان دڵبەرترە ئەو سپیە ئەم شینە
ئەڵێن بەرگەی فریشتەی ئاسمانیش سپییە وەك بەفرە
فریشتەی ئگمە باڵایە بەڵام ئاخ بۆ چ ئەخۆین تەفرە
هەموو پێچلەكە كلۆی بەفرێك فریشتەی خوای لەگەڵدایە
فریشتە كەوتە ناومان بۆیە وا ئاشووب‌و هەڵڵایە (37)
یادێكی دیكەی نەتەوەیی كە لەگەڵیدا ڕاستەوخۆ ناوی (پیرەمێرد) دەهێنرێت‌و مێژووی كوردی زیندووكردەوەو پاش خەباتێكی شارستانیانەی بێپسانەوە، خۆی واتەنی: نەبەزی‌و كۆڵینەداو بەرەنگاری هەموو بەرهەڵستان‌و ناحەزانی ناوخۆو دەرەوە بووەوە‌و ئەم جەژنەی كرد بە ڕاستیەكی بەرچاوی زیندوو (38) ، پیرەمێرد لەبارەی نەورۆزەوە دەڵێ: «منداڵ بووم لای مەلا حسێنە گۆجە ئەمخوێند كە ئەگەیشتینە دەمی بەهار، مامۆستا ئەیووت: بچن نەورۆزانە بێنن، ئێمەش بەسەر دایكمانا ئەگریاین، سا دایك‌و باوكمان هەرچییان لە دەست بهاتایە‌و هەرچییان لە بارا بوایە ئەیانداینێ، ئەمانهێنا، ئەویش بەش خۆی لێ هەڵدەگرت، ئەمجا ئەچووین لە مزگەوتی شێخ ئەوڕەحمانی شێخ ئەبوبەكری شێخەوڵا سورەی دۆڵە تویی خەتی خۆس بوو نەورۆزنامەی بۆ ئەنوسینەوە» (39) .
نوروز شد، نوروز شد
نوروز نو فیروز شد
دنیا همە پیروز شد
بلبل غزل اموز شد
بابا بدە نوروزیم
تا بر خوری از ڕوزیم (40)
هەروەك خۆی باسیدەكات ئەو ڕۆژە مامۆستاكانیان مۆڵەتیاندەدان‌و حوجرەیان بەجێدەهێشت‌و بە گۆرانی نەورۆزنامە بە كۆڵانانی شاردا دەگەڕان، پاشان دەچوونە قەراغ شار‌و ئەو ڕۆژەیان بە خۆشی لەو دەشتە بە گۆرانی‌و هەڵپەڕكێ‌و یاریكردنەوە بەسەردەبرد، بەڵام سەیر ئەوەیە خۆی ئەڵێ: «نە من، نە ئەو مناڵانەی هاوتەمەنم بوون نەمان ئەزانی (نەورۆز چیە؟) تا ڕۆژێ حەسەنە فەنی مامم بۆی لێك دامەوە» (41).
پیرەمێرد دوای ئەوەی لە ئەستەمبوڵ گەڕایەتەوە بۆ سلێمانی وتویەتی: «كە هاتمەوە ئێرە جارێكیان هەروا لە خۆمەوە نەورۆزم هاتەوەبیر كە ئەمە (عەنعەنە)و پیشەیەكی باوباپیرانمانە، ئێوارەیەكی شەوی نەورۆز هەندێ دارم كڕی‌و كوڕگەلی زانئیشم هەڵگرت‌و چوومە گردی یارە، ئاگری نەورۆزم كردەوە، بۆ بەیانی سەیرانم كردو لەو دەشتە بە دەهۆڵ‌و زوڕنا‌و هەڵپەڕین، نان‌و چێشت‌و چایەكی زۆریشم تیابەشیەوە!» (42).
ساڵی 1935 پیرەمێرد لە ڕۆژنامەكەیدا بانگی نەورۆزی بە گوێی میللەتادا‌و بیری خستنەوە كە ئەم ڕۆژە جەژنی باوو باپیرانمانەو نوسیویەتی (43) : «وا چلە پاكبوەوە، ڕوو لە بەهارین‌و خاوەر بە دەنگی هوزار خاوكەرمان بۆ دەڵێ: زەوی‌و گوڵ‌و دارو درەخت زیندوو ئەبێتەوە، دڵی شاعیری تازەو كۆنیش ئەبوژێتەوە، كۆنەكانمان داناوە بە دەمارە توتن، بزانین تازەكانمان بۆ نەورۆز دێنە هێلكە» (44).
پیرەمێرد بایەخێكی زۆری بە جەژنی نەورۆزداوە، بە نوسین‌و كردەوە، شیعرو وتاری لەم بابەتەوە كەمنییە. لەبەرەجەژنانی هەموو نەورۆزێك شیعری داناوە، وتاری نوسیووە تەنیا لە ڕۆژنامەی (ژین) بڵاوی نەكردۆتەوە، هەندێكیان كەتونەتەسەر لاپەڕەكانی گۆڤاری (گەلاوێژ)، بەناوبانگترین سرودی نەورۆز، ئەو سرودەیە كە لە ساڵی 1948چڕیویەتی، لەو شیعرەدا پیرەمێرد دەڵێ:
ئەم ڕۆژی ساڵی تازەیە نەورۆزە هاتەوە
جەژنێكی كۆنی كوردە بەخۆشی‌و بە هاتەوە
چەن ساڵ گوڵی هیوای ئێمەی پێ پەست بوو تاكو پار
هەر خوێنی لاوەكان بوو بە گوڵی ئاڵی نەو بەهار
ئەو ڕەنگە سورە بوو كە لە ئاسۆی بڵندی كورد
مژدەی بەیانی بۆ گەلی دوورو نزیك ئەبرد
نەورۆز بوو ئاگرێكی وەهای خستە جەرگەوە
لاوان بە عەشق ئەچوون بەرەو پیری مەرگەوە
ئەوا ڕۆژ هەڵهات لە بەندەری بەرزی ووڵاتەوە
خوێنی شەهیدە بە ڕەنگی شەفەق شەوق ئەداتەوە
تا ئێستا ڕووی نەداوە لە تەئریخی میللەتا
قەڵغانی گوللە سنگی كچان بێ لە هەڵمەتا
پێی ناوێ بۆ شەهیدی وەتەن شیوەن‌و گرین
نامرن ئەوانە وا لە دڵی میللەتا ئەژین (45)
بێگومان لە هەموو ئان‌و زەمانێكا نەیار‌و دوژمن هەبوون‌و چەندین بەیت‌و بالۆرەیان دژی نەورۆز وتووە، بۆیە پیرەمێرد لەوە ئەدوێ‌و ئەڵێ: «نەورۆز هی خۆمانەو بە هەوای هیچ لایەنێك نیە، ئاگری نەورۆزیشمان بە سیاسەتی هیچ لایە جۆش ناخوا» (46).
بۆیە پیرەمێرد دەیەوێ كە لەو خەڵكەی بگەیەنێ نەورۆز جەژنی هەموو كوردێكە، ئاهەنگەكەشی بۆ هەمووانە پێویست ناكات بە تایبەتی خەڵك بانگبكەین، هەموو لایەك بانگكراون بۆیە بەم شێوەیە لە ڕۆژنامەی (ژیان) دا وتوویەتی: جەژن‌و بەهار، گوڵ‌و گوڵزار، خوا بۆ ئەمساڵیش گەیاندینیەوە نەورۆز. نەورۆزی ئەمساڵمان نورون عەلا نورە، ساڵان ئەیانووت نەورۆز بە هەوای لای سەرومانە، ئەم ساڵ ئەمساڵ با پێمان بڵێن بە هەوای خۆمانە. خۆ ئەگەر ڕاستتان ئەوێ نەورۆزی باو‌و باپیرانمانە‌و پیرەمەردانە، كاری بە هیچ كاری بە هیچ بارێكەوە نیەو هیچ سیاسەتێ بە ئاگری نەورۆزی ئێمەدا جۆش ناخوا، تەنیا ئەوە ڕەوییەو عەنعەنێكی كۆنی خۆمانە، ئەمجا خوا یاربێ شەوی بیست‌و یەكی مارت لەسەر گردی سۆفی یارە ئاگری نەورۆزمان دیارە، بە ڕۆژیش دەهۆڵ‌و زوڕنا‌و هەڵپەڕكێ، بە ژمارەی ساڵ كە دوانزە مانگە دوازدە سەماوەر لە جۆشداو خۆیشمان لە خرۆشدا دەبین، كە جەژنی هەموو لایەكە بانگكردنی پێ ناوێ، دوو ڕۆژیش عتیلی دەوا ئێرە لە دووریشەوە هەرچی خۆی بە خۆمان بزانێ، دێت (47) .
ئینجا پیرەمێرد دێتە سەر باسی سەیرانەكەو دەڵێ: «پیرەمێرد ئەو دەشتەی پڕكربوو لە گوێزەبانەو خواردەمەنی، 1600 نان بە ژمارەو شەش مەنجەڵ یاپراخ‌و چوار مەنجەڵ پڵاو‌و دۆكوڵیو‌و قەزاتمەی عمومی‌و گوێز‌و خورماو نوقڵێكی زۆر، هەروەها چوار پەردە پڵاو‌و چوار سینی پاقلاوە‌و پەنیرو هێلكەی كوڵاو‌و تەڕە پیاز، 12 سەماوەریش تا ئێوارە چای ئەدا» (48).
پیرەمێرد بەهۆی گێڕانی ئاگری نەورۆزەوە توشی گەلێك كێشە بووەتەوە، كە زۆر لایان سەیر بووە كە پیرێكی وەكو پیرەمێرد بچێتە كۆڕی ئەو هەرزەكارانەوە بە وێنەی ئەوان بێتە جۆش‌و خرۆش، هەندێ ئەیانووت پیرەمێرد ئاگرپەرستە بۆیە دوای ئاگری نەورۆز ئەكەوێ، هەندێكی تر ئەیانووت ئەم بەزمە بە پارەی ئینگلیزێك دێ (49).
پیرەمێرد لە وەڵامی ئەمەدا دەڵێت: «هەندێ وتبوویان ئەمە بۆ ئینگلیزەكان ئەكا، ئەمە لە كفری ئاتەشپەرسێ كفرترە، ئینگلیز چە دەخلێكی بە نەورۆزەوە هەیە؟! یاخود من كەی لە خوانی موچەی ئینفلیز نیعمەت خۆر بووم؟!» (50) .
هەروەها پیرەمێرد باسی ئەوانە دەكات كە دژی نەورۆزی ئەم وەستاونەتەوە‌و دەڵێ: «هەموو ساڵێك هەرچیم دەست ئەكەوت ئەمكرد بە سەیرانی نەورۆز، كە تا ئێستا كەس ئەوەی نەكـردووە، ئەمە بۆ ناو‌و شۆرەتێكی كوردەواری بوو، بە هیچ ورزم نەهێنا، تا پار هەندێ بێ ناموس‌و زۆڵی بەرهەڵستان وتیان حاجی تۆفیق نەورۆز بۆ ئینگلیز ئەكا !! ئێمە نایەڵین ئەو بیكا‌و خۆمان ئەیكەین، پارەیەكی زۆریان كۆكردەوە ،نیوەیان خوارد‌و پەكی سەیرانی منیشیان خست» (51).
هەندێكی تر ئەیانووت ئەم بەزمەی پیرەمێرد بە پارەی قونسوڵی ئێران لە سلێمانی پێك دێ، پیرەمێرد لە وەڵامی ئەمانەدا دەڵێت: «تەنانەت دۆستێكی گیانیم لێرە قونسوڵی ئێران بوو، نەمهێشت بێتە سەیرانەكەم نەك بڵێن، ئەمە بە هەوای ئێرانەوەیە!» (52).
بەم شێوەیە نەورۆز ئەو ڕۆژەیە كە بۆتە مایەی شانازی‌و سەربەرزی گەلی كورد، ڕۆژێكی نوێیە لە ڕۆژانی سەركەوتن‌و نیشانەیەكی پرشنگدارە بۆ خەباتی شۆڕش گێڕانەی نەپساوی ئەم میللەتە. ئاهەنگەكانی ئەم جەژنە نەتەوەییە قەرزاری شاعیری كورد (پیرەمێرد)ن، كە زۆربەی لاوانی كورد، بە تایبەت لە شاری سلێمانیدا بە هۆی ئاهەنگەكانی ئەوەوە خۆشەویستی ئەم ڕۆژە مەزنە لە دڵ‌و دەرونیانا چەكەرەی كرد، خوێنەرانی كوردیش لەڕێی شیعرەكانیەوە كە بۆ نەورۆزی دەگوت زیاتر شەیدای بوون (53).
پیرەمێرد چەندین شیعری لەبارەی نەورۆزەوە هەیە:
*نەشیدەی زانستی بۆ نەورۆز 1936
*بەهار‌و نەورۆز 1944
*نەورۆزنامەی نەسرین‌و پەروین
*نەورۆزی 1949 (مژدەبێ ساڵ گەڕایەوە) ئەم سرودە چەند جارێك بەدەستكاریەوە بڵاوكراوەتەوە (54) .
لەلایەكی دیكەوە پیرەمێرد چەندین شیعری هەیە وەك (بۆ هەڵسانی شێخ سەعید 1925– بۆ شەهیدانی ڕاپەڕینی كورد لە كوردستانی باكور –بۆ شەشی ئەیلولی سلێمانی 1930– بۆ بزوتنەوەی دیموكراتی كوردی ئێران 1945-1946 (55). گەلاوێژ دەدرەوشێتەوە، كۆتایی جەنگی جیهانی دووەم، هاوین، بۆ جەمیل حەقی زەهاوی 1937،… تاد) (56) .
ئەنجام
لەكۆتایی‌و دوا پەیڤی ئەم توێژینەوەیەدا گەیشتنە ئەم دەرئەنجامانەی لای خوارەوە:
*پیرەمێرد بێجگە لەوەی شاعیرێكی گەوەرەی گەلەكەمانە، لەهەمان كاتدا كەسایەتیەكی سیاسی بووە. كە لەم ڕووەوە لەلایەن دووژمنانەوە ڕووبەڕووی چەندین كێشەو گرفتبۆتەوە.
*پیرەمێرد كەسێك بووە بایەخێكی زۆری بەلایەنی كۆمەڵایەتی‌و كۆمەڵگای كوردی داوە، هەمیشە هەوڵیداوە تاكەكانەی كۆمەڵگای كوردی هانبدات كە هەوڵی خوێندن بدەن‌و بخوێنن، چونكە تەنها بە خوێندن دەتوانن بەگەنە ئاستی وڵاتە پێشكەتووەكان.
*هەمیشە هەوڵیداوە كە گەلەكەمان بە مافە رەواكانی خۆی بگات، بۆیە هەمیشە لەڕێگەی ڕۆژنامەكانیەوە تاكۆتا ڕۆژی ژیانی هەوڵی ئەمەی داوە.
*هەڵی داوە داب‌و نەریت و كەلتوری نەتەوەكەی بەزیندویی بهێڵتەوە، بۆنە نەتەوایتیەكانی كوردی بەرزڕاگرتووە، بەتایبەت هەوڵی زیندووهێشتنەوەی جەژن‌و بۆنەی نەورۆزی داوە، كە بەجەژنێكی گەورەی میللەتی كوردی داناوە.
سەرچاوەكان
یەكەم – كتێبەكان:
1. ئەمین زەكی بەگ: خولاصەی تاریخی كوردو كوردستان، ساڵی 1931.
2. ئومێد ئاشنا: پیرە مێردوو پێدا چوونەوەیەكی نوێی ژیان و بەرهەمەكانی، ب1، چاپخانەی وەزارەتی پەروەردە، چ 1، هەولێر، 2001.
3. بابە شێخی مەرۆخ رۆحانی: مێژوی ناودارانی كورد عارفان، زانایان، ویژەوانان، شاعیران، وەرگێڕان: ماجدی مەرۆخ رۆحانی، بەرگی دووەم، بەشی یەكەم، هەولێر -2011.
4. جەلیلی جەلیل: هەندێ سیمای ژیانی كۆمەڵایەتی‌و سیاسی‌و كلتوری كورد لە كۆتایی سەدەی نۆزدەیەم‌و سەرەتای سەدەی بیستەم دا. وەرگێڕانی لە ڕووسیەوە، ئەنوەر قادر محمد، ستۆكهۆڵم، 1993.
5. جمال بابان، ئاسۆ بابان ، ئومێد خالید: سلێمانی شارە گەشاوەكەم، چاپی سێیەم. چاپ‌و ئۆفیسی دەزگای سەردەم، 2000.
6. حسین بەفرین: پەندەكانی پیرەمێرد، چاپخانەی تاران، چ 1، 2016.
7. ڕەفیق ساڵح: ڕۆژنامەی ژیان، ب 1، چاپی یەكەم، سلێمانی، 2002.
8. ڕەهبەر سەید برایم بەرزنجی: ڕۆژنامەوانی لە كورددا ، چاپی یەكەم ، سلێمانی ، ٢٠٠٩.
9. سدیق صالح: پیرەمێرد چی لەبارەی نەورۆزەوە نووسیوە، سلێمانی، چاپخانەی شڤان.
10. عبداللە پەشێو: بیری نەتەوەیی لە شیعری پیرەمێرددا، گۆڤاری باسكار، ژ 6 ی ساڵی 2001.
11. كەمال مەزهەر(دكتۆر): تێگەیشتنی ڕاستی، ل 74
12. مارف خەرنەدار (دكتۆر): مێژووی ئەدەبی كوردی، بەرگی پێنجەم، چاپخانەی ئاراس، هەولێر، چاپی دووەم، 2010.
13. مارف خەزنەدار(دكتۆر): مێژووی ئەدەبی كوردی، ب (1)، چاپی دووەم، چاپخانەی ئاراس، هەولێر 2010.
14. مالمیسانژ: جەمعیەتی تەعاون و تەرەقی كوردو ڕۆژنامەكەی، وەرگێرانی: زریان ڕۆژهەڵاتی، چاپخانەی دەزگای چاپ وبڵاوكردنەوەی حەمدی، سلێمانی، ، 2007.
15. محمد فازڵ مستەفا: دەنگی پیرەمێرد لە بزووتنەوەی نوێی كوردیدا، بێ چاپ خانە، 2008.
16. محمدرسول (هاوار): پیرەمێردی نەمر، چاپخانەی العانی ، بەغداد، 1970.
17. مستەفا ساڵح كەریم: باخێك لە ووشە، چاپخانەی پەنجەرە لە تاران، چاپی دووەم، 2014.
18. نەوشیروان مستەفا امین: ژیان بەتەمەنترین ڕۆژنامەی كوردی ١٩٢٦- ١٩٣٨، سلێمانی، ٢٠٠٢.
19. یادی پیرەمێرد: یانەی سەركەوتن، چاپخانەی مەعاریف، بەغدا، 1951، ل 55.
دووەم – گۆڤارەكان:
20. گۆڤاری گەلاوێژ، ژ8، ساڵی 4، ئابی 1943.
21. گۆڤاری گەلاوێژ، ژ. 1، ك2، ساڵی 1946
سێیەم – ڕۆژنامەكان:
22. ژیان، ژ 433 ، 2 / 3 / 1935
23. ژیان، ژ167، 15، 4، 1929. ژین، ژ. ٧٣٨، ٦/٤/١٩٤٤
24. ژین، ژ. 679 ، 13 / 8 / 1942
25. ژین، ژ. 696 ، 26 / 1 / 1943
26. ژین، ژ. 768 ، 14/12/ 1944
27. ژین، ژ 737، 28 / 3 / 1935
28. ژین، ژ 737، 28 / 3 / 1944
29. ژین، (883)ئابی 1941.
30. ژین، ژ. (٩١٠)، ١٩٤٨
31. ژین، ژ. (٩٥٨)، ١٩٤٩
32. ژین، ژ. 738، 6 / 4 / 1944.
33. ژین، ژ. 949، 1953.
34. ژین، ژ.696، 26 / 1 / 1943
35. ژین، ژ.948، 30/12/1948
36. ژین، ژ820، 1946.
37. ژین، ژمارە (953)، شوباتی 1949.
38. ژیان، ژ.٤٧١ ، ١٤/٣/١٩٣٦
39. ژیان، ژ.٤٧٣ ، ٢٨/٣/١٩٣٦
پەراوێزەكانی بەشی دووەم:
1- مستەفا صالح كریم: سەرچاوەی پێشوو، ل154.
2-ژین، ژ. 738، 6 / 4 / 1944.
3-ئومێد ئاشنا: سەرچاوەی پێشوو، ل 90 – 91.
4-ئەمین زەكی بەگ: خولاصەی تاریخی كوردو كوردستان، ساڵی 1931، ل 314
-5عەلائە دین سجادی: سەرچاوەی پێشوو، ل 4
6-د.كەمال مەزهەر: تێگەیشتنی ڕاستی، ل 74
7-ژین، ژ.948، 30/12/1948
8-گەلاوێژ، ژ. 1، ك2، ساڵی 1946
9-ژین، ژ.696، 26 / 1 / 1943
10-جەلیلی جەلیل: هەندێ سیمای ژیانی كۆمەڵایەتی‌و سیاسی‌و كلتوری كورد لە كۆتایی سەدەی نۆزدەیەم‌و سەرەتای سەدەی بیستەم دا. وەرگێڕانی لە ڕووسیەوە، ئەنوەر قادر محمد، ستۆكهۆڵم، 1993. ل70 – 71
11-ئومێد ئاشنا: س . پ، ل 97
12-ژین ، ژ. 696 ، 26 / 1 / 1943
13-مستەفا صالح كریم: سەرچاوەی پێشوو، ل109
14-ژین ، ژ. 768 ، 14/12/ 1944
15-ژین . ژ. 679 ، 13 / 8 / 1942
16-ئومێد ئاشنا: سەرچاوەی پێشوو، ل 55.
17-مستەفا ساڵح كەریم: سەرچاوەی پێشوو، ل160.
18-ژین، ژ. 679، 13 / 8 / 1942.
19-مستەفا ساڵح كەریم –سەرچاوەی پێشوو، ل 160- 162
20-ڕەهبەر سەید برایم بەرزنجی: ڕۆژنامەوانی لە كورددا ، چاپی یەكەم ، سلێمانی ، ٢٠٠٩ ، ل ٣٦-٣٧
21-محەمەد ڕسوڵ (هاوار): سەرچاوەی پێشوو، ل ٣٢
22-نەوشیروان مستەفا امین: ژیان بەتەمەنترین ڕۆژنامەی كوردی ١٩٢٦- ١٩٣٨، سلێمانی، ٢٠٠٢. ل ٩
23-ڕەفیق ساڵح: ڕۆژنامەی ژیان، ب 1، چاپی یەكەم، سلێمانی، 2002، ل5.
24-مستەفا ساڵح كریم: سەرچاوەی پێشوو، ل166 – 169.
25-جمال بابان، ئاسۆ بابان ، ئومێد خالید: سلێمانی شارە گەشاوەكەم، چاپی سێیەم. چاپ‌و ئۆفیسی دەزگای سەردەم، 2000، ل 117 – 118
26-مستەفا ساڵح كریم: سەرچاوەی پێشوو، ل169
27-محمد رسول (هاوار): سەرچاوەی پێشوو، ل39
28-د. مارف خەزنەدار: مێژووی ئەدەبی كوردی، ب (1)، چاپی دووەم، چاپخانەی ئاراس، هەولێر 2010 ، ل138 – 139.
29-هەمان سەرچاوە، ل140.
30-ئومێد ئاشنا: سەرچاوەی پێشوو، ل 61
31-ئومێد ئاشنا: هەمان سەرچاوە، ل62 – 63.
32-محمد رسول (هاوار): سەرچاوەی پێشوو، ل304.
33-هەمان سەرچاوە، ل305.
34-محمد رسول (هاوار): سەرچاوەی پێشوو، ل304
35-دكتۆر مارف خەزنەدار: سەرچاوەی پێشوو، ل 131
36-محمد رسول (هاوار): سەرچاوەی پێشوو، ل335.
37-دكتۆر مارف خەزنەدار: سەرچاوەی پێشوو، ل136.
38-سدیق صالح: پیرەمێرد چی لەبارەی نەورۆزەوە نووسیوە، سلێمانی، چاپخانەی شڤان، ل 7
39-ژین: ژ 737، 28 / 3 / 1944
40-سدیق سالح: سەرچاوەی پێشوو، ل 57
41-مستەفا صالح كریم: سەرچاوەی پێشوو، ل 184
42-ژین: ژ 737، 28 / 3 / 1935
43-ژیان: ژ 433 ، 2 / 3 / 1935
44-مستەفا ساڵح كەریم: سەچاوەی پێشوو، ل١٨٥.
45-د.مارف خەزنەدار: سەرچاوەی پێشوو، ب.(٥) ل ١٥١
46-ڕۆژنامەی (ژیان)، ژ.٤٧١ ، ١٤/٣/١٩٣٦
47-ڕۆژنامەی (ژیان)، ژ.٤٧٣ ، ٢٨/٣/١٩٣٦
ژین، ژ. ٧٣٨، ٦/٤/١٩٤٤
48-محەمەد ڕەسوڵ(هاوار): سەرچاوەی پێشوو، ل ٤٧
49-ئومێد ئاشنا: سەرچاوەی پێشوو، ل ٨٦
45-ژین، ژ. (٩٥٨)، ساڵی ١٩٤٩
49-ژین، ژ. (٩١٠)، ساڵی ١٩٤٨
50-ئومێد ئاشنا: سەرچاوەی پێشوو، ل ٨٦
51-ژین، ژ. (٩٥٨)، ساڵی ١٩٤٩
52-ژین، ژ. (٩١٠)، ساڵی ١٩٤٨
53-مستەفا ساڵح كەریم: سەرچاوەی پێشوو، ل٢٠٣
54-د.مارف خەزنەدار: سەرچاوەی پێشوو، ل ١٥٢
55-هەمان سەرچاوە، ل١٢٧-١٣�
56-محەمەد ڕەسوڵ (هاوار): سەرچاوەی پێشوو، ل٣٢٠- ٣٢٩.
end
