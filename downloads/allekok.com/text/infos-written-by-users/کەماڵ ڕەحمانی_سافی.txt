سافی هیرانی: ناوى کاک مستەفاى کوڕى کاک عەبدلڵاى(ثانى) کوڕى کاک عەلى کوڕى کاک مستەفاى کوڕى کاک عەبدلڵاى کوڕى شێخ سولەیمانى هیرانىیە. سافى لە ساڵى (١٨٧٣ ز) لە گوندى هیران سەر بە قەزاى شەقلاوە لە دایک بووە هۆنراوەى بە هەر چوار زمانى کوردى و عەرەبى و فارسى و تورکى نووسیوە لە ڕێکەوتى ١٢/٢/١٩٤٢ کۆچى دوایى کردووە.
كاک عەبدوڵڵای باوكی (سافی) خواناسێكی دڵ پڕ له‌ جۆش و خڕۆش بووه‌، سه‌ڕه‌ڕای زانستی ئایینی و خه‌ریک بوون به‌ كاری ئیرشاد و ته‌سه‌ووف، له‌ (شیعر و ئه‌ده‌بیات)یشدا شاره‌زا بووه‌، شیعر و غەزەلی ئایینی به‌ كوردی و فارسی له‌ پاش به‌ جێ‌ماوه‌، نازناوی (ثانی) بووه‌، له‌ ساڵی 1906ی زایینی له‌ هیران كۆچی دوایی كردووه‌ و هه‌ر له‌وێش له‌ ئه‌شكه‌وته‌ داتاشراوه‌كه‌ی (شێخ سوله‌یمان) نێژراوه‌. ئه‌و ئه‌شكه‌وته‌ تایبه‌ته‌ به‌ لێشاردنه‌وه‌ی گه‌وره‌ پیاوانی ئه‌و بنه‌ماڵه‌یه‌ له‌ پۆست‌نشینیان.
(سافی) سه‌ره‌تای خوێندنی ئایینی لای كاک عەبدوڵڵای باوكی ده‌ستی پێكردووه‌، له‌ پاشان كه‌ پله‌ی خوێندنی به‌رزبۆته‌وه‌ له‌ زۆر جێگا فه‌قێیاتی كردووه‌ وه‌ک؛ كۆیه‌، هه‌ولێر، ڕه‌واندوز و سه‌ران، له‌ مامۆستایان؛ لای مامۆستا (مه‌لا ئەحمەدی ڕه‌ش) و )مه‌لا ئەحمەدی ئومه‌ر گوبه‌تی) خوێندووه‌.
له‌ كوردستانی ئێرانیش له‌ لاجان، سابڵاخ و په‌سۆی فه‌قێ‌ بووه‌. له‌ سابلاخ ماوه‌یه‌كی زۆر ماوه‌ته‌وه‌ له‌ مزگه‌وتی (شاده‌روێشی) له‌لای قازی عەلی باوكی (قازی مەحەممەدی پێشه‌وا) خوێندوویه‌تی.
له‌ ته‌مه‌نی (30) ساڵیدابووه‌ كاتێ‌ باوكی كۆچی دوایی كردووه‌، هه‌ر له‌و كاته‌وه‌ بووه‌ به‌ جێ‌نشین و به‌ (كاكه‌ مسته‌فای هیرانی) ناوی ده‌ركردووه‌، به‌م شێوه‌یه‌ خزاوه‌ته‌ نێو قۆناغێكی نوێ‌ له‌ ژیانیدا بۆ ته‌واو كردنی زنجیره‌ی ته‌ریقه‌ی قادری.
شیعری ڕێک و له‌باری هه‌یه‌ له‌باره‌ی عیشق و دڵداری، هه‌ر له‌ ته‌مه‌نی چوارده‌ ساڵیدا ده‌ستی به‌ شیعر هۆنینه‌وه‌ كردووه‌، به‌ڵام له‌گه‌ڵ وه‌رگرتنی نازناوی (كاک) و دانیشتنی له‌ جێگای باوكی، عاله‌می ماددی وه‌لاناوه‌ بۆ عاله‌می مه‌عنه‌وی و له‌ پاشان بووه‌ به‌ مه‌رجەعی مورید و ده‌روێشان و عاشقانی ڕێگه‌ی خواپه‌رستی.
له‌ به‌راووردی (لاهووت) و (ناسووت) دا، پله‌ و پایه‌ی به‌رزی به‌ده‌ست هێناوه‌، هه‌ر له‌ ڕێگای شیعره‌ پڕ عیشق و ته‌سه‌ووفه‌كانیه‌وه‌، ده‌نگی (یا گه‌یلانی) گه‌یاندۆته‌ كۆڕی وه‌فادارانی ئه‌و ئه‌زموونه‌ كه‌ قوتابخانه‌یه‌كی ته‌سه‌ووفی و شیعری تایبه‌ت بووه‌.
(سافی) هه‌ست ناسک، یه‌كێک بووه‌ له‌ ڕێزی ئه‌و شاعیره‌ ناسراوانه‌ی كه‌ ته‌سه‌ووف و ئه‌ده‌بیان به‌یه‌كه‌وه‌ كۆكردۆته‌وه‌، له‌سه‌ر هه‌مان ڕێبازی (جه‌زیری) و (حه‌ریق) و (مه‌حوی)، عیشق و ته‌سه‌ووف لای (سافی) به‌ جۆرێک بووه‌ كه‌ هه‌موو جه‌سته‌ی پێكاوه‌. سافی شاعیر و خواپه‌رست، پاش به‌سه‌ربردنی ته‌مه‌نێكی پڕ له‌ كۆشش، له‌ مانگی شوباتی ساڵی(1942)ی زایینی، دڵه‌ پڕ له‌ جۆشه‌كه‌ی له‌ لێدان كه‌وت و كۆمه‌ڵه‌ به‌رهه‌مێكی ئه‌ده‌بی به‌ پێز و ڕه‌نگینی به‌جێهێشت، له‌ته‌ک باوكی و باپیرانی نێژراوه‌ له‌و گۆڕه‌ی كه‌ له‌ ژیانیدا به‌ ده‌ستی خۆی هه‌ڵیكه‌ندبوو، له‌ ئه‌شكه‌وتی شێخ سوله‌یمانی هیرانی.
سافی له‌ دوای خۆی (7) كوڕ و (4) كچی لێ‌ به‌جێماوه‌، کوڕی گه‌وره‌ی (كاک علی) له‌دوای خۆی بوو به‌ شێخ و له‌سه‌ر هه‌مان ڕێگه‌ی باوكی و له‌سه‌ر ته‌ریقه‌تی قادری به‌رده‌وام بووه‌ له‌ ئیرشاد كردن.
end
ژیاننامەی شاعیرو ناوداری كورد صافی هیرانی
مصطفى عبدالله هیرانی (صافی) 
ناوی مصطفى كوڕی كاك عبدالله (1)ی كوڕی كاك عەلی كوڕی كاك مصطفى كوڕی كاك عبدالله ی كوڕی شێخ سولەیمانە ، نازناوی (صافی)یە ، بەرەبابی میر مەحمەلی – یە ، شێخ سولەیمان میربوو خەریكی كاری دنیابوو ، پاشان وازی هینا ، تەریقەتی (قادری) لە شێخ گاهای بەتلیسی وەرگرت ، دەستی كرد بە یادی خودا و ئەنجامدانی وێرد و دەستووری تەریقەت ، (صافی) ساڵی 1873ز لە (هیران) هاتووتەدنیا.
خوێندنی: لە خزمەت باوكی دەستی كرد بە خوێندن ، ماوەك لە قوتابخانەكانی خۆشناوەتی بوو ، دوایی چووە (كۆیە) ماوەك لە هەولێر بوو ، ماوەك لە (ڕواندز) ماوەك لە (سەران) ، ماوەك لەلای مەلا ئەحمەدی ئۆمەرگومبەتی بوو ، ماوەك لەلای مەلا ئەحمەدی (ڕەش).
دوایی ئاودیوی (ئێران) بوو ، چووە (لاجان) ، چووە (پەسوێ‌) ، چووە (سابڵاغ) لە مزگەوتی شادەرویش چەند ساڵا لەلای قازی عەلی باوكی پێشەوا قازی محەممەد ، ماوە ، پلەی خوێندەواری لە عەرەبی و فارسی و توركی بەرزبۆوە ، گەڕاوە (هیران) كە باوكی كۆچی دوایی كرد ، بووە جێنشینی لە كاروباری مەلایەتی و سەرپەرشتی تەكیەكەیان.
شاعیراتی: (صافی) جگە لە مەلایەتی شاعیرەكی چاك بوو ، شیعرەكانی زۆر تەڕ و بەتام و كێش ڕێك و پێكن ، شیعری كوردی و عەرەبی و فارسی و توركی هەیە ، وەك خۆی دەڵێت:
خۆی كوردییە (صافی) لە هەوای عەشقی توو ئێستێ‌ كوردی و عەرەبی و فارسی و توركی بوو بە ئەشعار
شیعرەكانی بەشێكیان دڵدارین ، ئەویتر ئاییینین ، زۆربەی بە (شێخ) عبدالقادری غەوسی گەیلانی (بەغدا) هەڵگۆتووە. دیوانەكەی ساڵی 1953ز لە چاپ درا ، دووبارە ساڵی 2004ز بە لێكۆڵینەوەی محەممەد مەلا مصگهفا هیرانی لە هەولێر چاپ كراوە.
سەفەرەكانی: حەزی لە تێكەڵایەتی و هاتووچووی برادەران بوو ، دەچووە (شەقڵاوە) دەچووە (ڕواندز) لە تەكیەكەی خۆی دادەبەزی ، دەچووە (كۆیە) مێوانی جەنابی مەلای گەورەی كۆیە دەبوو ، دەچووە هەولێر ، دەچووە دەشتی هەولێر لە (ترپەسپییان) مێوانی مەلا شێخ جەلال دەبوو ، دەچووە (دووگرتكان) مێوانی حەمەئەمین ئاغای دزەیی دەبوو ، دەچووە (موصل) ، دەچووە (بەغدا) لە مزگەوتی (گەیلانی) دادەبەزی.
كۆچی دوایی: لە 12/2/1942ز ماڵئاوایی لە دۆستان و مریدان كرد ، لە گۆڕستانی شێخ سولەیمان بە خاك سپێردرا ، ئەویش ئەشكەوتێكی دەستكارە ، تایبەتە بەو بنەماڵە ، گۆڕەكەشی لە پێشدا خۆی بۆ خۆی هەڵكەنی بوو ، ئێستاش شێخ (پانی) لەو شوێنە گۆڕەكی بۆ خۆی لێداوەو ئامادەی كردووە.
كوڕەكانی: (صافی) حەوت كوڕی لە دوا بەجێمان:
1. كاك عەلی: مەلایەكی چاك بوو ، شاعیریش بوو ، نازناوی شیعری (صەفوەت) بوو ، پاش كۆچی دوایی باوكی ، بووە جێ نشینی ، ساڵی 1977ز كۆچی دوایی كرد.
2. كاك مەلا عەزیز: بایەخی بە مەلایەتی پتر دەدا لە شێخایەتی لە 1/2/1986ز كۆچی دوایی كرد ، لە پێشدا باسمان كرد.
3. كاك ئەنوەر: لە 12/4/1980ز كۆچی دوایی كرد.
4. كاك جەعفەر: لە 27/5/1987ز كۆچی دوایی كرد.
5. كاك عبدالقادر (غەوسە) لە 20/5/1990ز كۆچی دوایی كرد.
6. كاك جونەید: ساڵی 2003ز كۆچی دوایی كرد.
7. عبدالكریم: شاعیرە لەم ڕۆژانە كۆتایی مانگی ئابی ساڵی 2008ز كۆچی دوایی كرد.
سوپاس بۆ خودا ئێستاش تەكیەكەیان لە (هیران) ماوە ، وێرد و دەستووری تەریقەتی لێ‌ ئەنجام دەدرێت ، مێوانان و مریدان لێ دادەبەزن ، سەرپەرشتی تەكیە و جێ نشینی ئەو شوێنەی باوك و باپیرانیان كاك عبدالله ی كاك عەلی یە ، ناسراوە بە (پانی).
وەرگیراوە لە مێژووی زانایانی كورد: ملا طاهر ملا عبد الله بەحركەیی.
سەرچاوەكان :
1. أربیل فی مختلف العصور 140.
2. دیوانی صافی 11 – 42.
3. بنەماڵەی بەناوبانگی ڕواندز 157 – 174 – 225 – 231.
4. ژیناوەری زانایانی كورد 795 – 797.
5. مێژووی ئەدەبی كوردی 4/57 – 60 /5/325 – 340.
end
