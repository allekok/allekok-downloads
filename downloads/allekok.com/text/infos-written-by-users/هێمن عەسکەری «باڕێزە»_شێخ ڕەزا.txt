🔸وتووێژی کاک هێمن عەسکەری (باڕێزە) لەگەل  کەماڵی ڕەحمانی شەوی شەممە ۱۳۹٦/۱/۱۹ کـ. هـ.
🔹باڕێزە: ڪاڪ ڪەماڵ گیان بیر و ڕاے بەڕێزتان سەبارەت بە شێخ ڕەزا چییە و شێعرے شێخ ڕەزا لە چ ڕادەیەڪ دەبینن.

🔸کەماڵ: شێخ ڕەزا قوتابییەکی گەورەی نالی و کوردییە کە توانی بە زمانێکی پەتیتر مەودای شیعری کوردی لە بواری ناوەڕۆکەوە بەرینتر بکا و قوتابخانەی هەجوو (داشۆرین) بگەیەنێتە لووتکە
🔹باڕێزە: تەنیا لە هەجو دا؟

🔹کەماڵ: دیارە شێخ ڕەزا لە غەزەل و قەسیدەی ئاساییدا دەبێ بڵەین هەر ناگاتە نالی، دیارە لە وەسفیشدا شیعری زۆر و بەرزی هەیە؛ بەشێک لە شیعرە هەرە بەرزەکانی ئەدەبی کوردی و شێخ ڕەزا لەم بوارە دایە. شیعری پێهەڵگووتنی هەر وەها زۆرە، بەڵام ئەوەی دە شیعری شێخ ڕەزادا زۆر بەرچاو دەکەوێ لانی داشۆرینە.
🔹باڕێزە: بە ڕاے بەڕێزتان شێخ ڕەزا بۆچے ڕووے ڪردە هەجو؟
🔹کەماڵ: ئەگەر لە وێژەی فارسی بڕوانین دەبینین عوبەید زاکانی کاتێ پەیدا دەبێ کە مەغولەکان سەروەری خەڵکی ئێرانیان خستە بەرپێ و نەیانهێشت و خەڵکیان تووشی خەمۆکی و نزمی دەروونی کرد. ئەوەی شێخ ڕەزاشی وا لێ‌کرد؛ زوڵمی برایەکەی شێخ عەلی و مامی بوون کە بەڕاستی تووشی دەستەنگیان کرد و ئەو ڕێزەی کە دەبا هەیبا پێیان نەهێشت. ئێمە دەبینین شێخ ڕەزا پێش مردنی بابی شیعری داشۆرینی نییە.
🔹باڕێزە: ڪاڪ ڪەماڵ پێتان وایە هیچ شاعرێڪے فارس ڪاریگەرے لەسەر شێخ ڕەزا بووە؟
🔸کەماڵ: بەڵێ لە شاعیرانی فارس حافز و سەعدی و عوبەید زاکانی کاریگەریان بووە وەکو هەموو شاعیرەکانی تر. لە وتووێژێکدا پرۆفیسۆر عیزەدین مستەفا ڕەسووڵ دەڵێ: ئەو کاریگەریەی ئەدەبی فارس بەسەر شاعیرانی کوردی باشووردا بوویەتی ئەدەبی عەڕەب نەیبووە.

🔹باڕێزە: شێعر شێخ ڕەزا لە بوارے عەشیرەتیەوە چۆن دەبینن؟
🔹کەماڵ: دیارە ئەو بیربەرزییەی حاجی قادر هەیبووە شێخ ڕەزا نەیبووە. ئەوەتا دەبینن ئەوانەی دژی عەشیرەتی تاڵەبانی بوون وەکوو کاکەیی و جافەکان بە تووندی دەیان کوتێ. بەبڕوای من شێخ ڕەزا زیاتر بەسەر عەشیرەییدا دەشکێتەوە تا شاعیرێکی نەتەوەیی وەکوو خانی و حاجی و پیرەمێرد ...
🔹باڕێزە: بۆچے دواے شێخ ڕەزا شێعرے هەجو ڪەم بۆوە، یان باشتر بڵێم ڪەس وەڪ ئەو نێو بانگے دەر نەڪرد؟

🔹کەماڵ: بە بڕوای من ئەو داب و نەریتەی کە کورد هەیەتی پێشی لەوە گرتووە ئەم بوارە پەرەی پێ بدرێ ئەوەتا مامۆستا هێمن شیعری داشۆرینی دەگەڵ شاعیرێک هەیە، وەک مامۆستا کوردی لە دانیشتنێکدا باسی کرد. ئێستا ئەو شیعرانە دەبەر دەستی بەڕێزیان دان، بەڵام هێمن زاتی نەکردوە بڵاویان بکاتەوە.
🔹باڕێزە: وەڪ پرسیارے ئاخر ، پێتان وایە شێخ ڕەزا تا ئێستا بە جوانے ناسرا بێ؟
🔹کەماڵ: بەڕاستی شێخ ڕەزا چاک ناسراوە ئەوەندی لە کۆنەوە تا ئێستا، بە وتار و کتێب، لە سەر شێخ ڕەزا نووسراوە شاعیرانی تر کەمتر ئاوا لایان لێ کراوەتەوە.
🔹باڕێزە: دەسخۆشے لە ڪاڪ ڪەماڵے ڕەحمانے خۆشەویست و ڪاڪ سەلاحے خۆشەویست دەڪەم ڪە ڪاتے زێرێینے خۆیان بۆ ئەو بەرنامەیە تەرخان ڪرد، دەستیان ماچ دەڪەم، پێم خۆش بوو خاڵۆ ڕەئووفیش بەشدار بن بەڵام نەبوون هەر سپاسیان دەڪەم، سپاسے سەرجەم هاوڕێیانے ڪۆڕەڪەش دەڪەم ڪە ئیزنیان دام ئەو بەرنامەیە بەڕێوە بەرم.
🔹کەماڵ: دەسی ئێوە خۆش بێ کاک هێمن گیان هەرچەن زمان و قەڵەم کۆڵی من ئەو بڕشتەی نییە مافی خۆی بەم بابەتە بدا کە باس لە شیعری شێخ ڕەزایە.
end
شێخ ڕەزا تاڵەبانے

شێخ ڕەزا ڪوڕے شێخ عەبدولڕەحمان ڪوڕے شێخ ئەحمەد تاڵەبانے ڪوڕے مەلا مەحموودے زەنگەنەیە، لە ساڵے ۱٨۳۷ لە گوندے قرخ نزیڪ شارۆچڪەے چەمچەماڵ لە دایڪ بووە، لەو سەردەمەدا ئەو گوندە سەر بە ناوچەے بازیان بووە. شاعیر ناوے ڕاستەقینەے خۆے &#34; ڕەزا &#34; ے وەڪ نازناوے شێعرے بەڪارهێناوە. هەندێ جاریش &#34; لامیع &#34; و جار جاریش لە &#34;شێخ ڕەزا&#34; ڪەلڪے وەرگرتووە.

بنەماڵەے شێخ ڕەزا بە بنەچە شێخ نین لەبەر ئەوە ڪە بوون بە شێخے تەریقەتے سۆفیزم شێخے بەرماڵیان پێ وتراوە.

خوێندنے شێخ ڕەزا

سەرتاے خوێندنے لاے شێخ عەبدولرەحمانے باوڪے بووە، لەو قۆناغەدا وانەے زانستە ئیسلامییەڪان و زمانے عەربے شێخ غەفوورے مامے پێے ڪوتووە.
هەر وەها مامۆستایان سەید محەمەدے بڵاغ و حاجے سەعید ئەفەندے حەلیمےزادەش زانستییەڪانے زمانے عەرەبیان فێر ڪردووە.

بۆ تەواو ڪردنے خوێندنے حوجرە ڕووے ڪردۆتە ڪۆیە. لەوێ لە لاے مەلا ئەسعەدے جەلےزادە قۆناغے فەقێیەتے بردۆتە سەر. لەو ڪاتەدا ناسیاوے لەگەڵ ڪەیفے جوانڕۆیے پەیدا دەڪا. شێخ ڕەزا ماوەیێڪیش لە مزگەوتے گەورەے سلێمانے خوێندوویەتے.

ڪورتە بەسەر هاتێڪے شێخ ڕەزا

ساڵے ۱٨٥٦ بڕیار دەدا بچێتە ئەستەمووڵ ، نزیڪەے دوو ساڵ لەوێ دەمێنێتەوە و چاویے بە زۆر لە شاعیران و ڕۆشن بیرانے سەردەم ڪەوتووە.
لە ڕێگەے گەڕانەوە بۆ ڪەرڪووڪ لە ساڵے ۱٨٥٨ لە نێوان مووسڵ و هەولێر هەواڵے مردنے باوڪے بیست، پێویسته لێرەدا ئاماژەے پێ بڪرێ شێخ ڕەزا تا ئەو ڪاتە شێعرے داشۆرین(هەجو) و ڪراوەے( ئیرۆتیڪ) نەبوو.

دواے مردنے باوڪے برا گەورەے شێخ ڕەزا  بوو بە سەرۆڪے بنەماڵە و گەورەے تەریقەت، بە هۆے ئەوەے ڪە لە بەش ڪردنے میرات دا شێخ ڕەزا هەست بەوە دەڪا زوڵمے لێڪراوە ناخۆشے دەڪەوێتە نێوان شێخ ڕەزا و براڪەے و نەیارانے شێخ ڕەزا ئەو ناخۆشیە زیاتر دەڪەن، ئەو ناخۆشیە دەبێتە هۆے ئەوە شیخ ڕەزا لە ڪەرڪووڪ بار بڪا و بچێتە ڪۆیە لاے مامە غەفوورے، لە سەرەتا دا مامے زۆر بە گەرمے پێشوازے لێدەڪا تا ئەو جێیەے بەڵێنے دەداتێ ڪچەڪەے خۆے لێ مارە ڪا، بەڵام ئەو خۆشیە دەوامے زۆر نابێ و ناخۆشے دەڪەوێتە نێوانیان، لەو ڪاتەدا شێخ ڕەزا بەهێزترین و ڪراوەترین شێعرے داشۆرینے لە دژے مام غەفوورے و ڕەشیدے ئامۆزاے دەنووسێ. 
شێخ ڕەزا ماوەے شەش مانگ لە ڪۆیە دەبێت و دوایے دەگەڕێتەوە بۆ ڪەرڪووڪ ماوەیەڪ ڪە دەمێنێتەوە دیسان خەێاڵے چوونە ئەستەمووڵ دێتە بیرے شێخ ڕەزا.
 
لەساڵے ۱٨٦٦ شێخ ڕەزا دیسان دەچێتەوە بۆ ئەستەمووڵ ئەمجارەیان ماوەے شەش حەوت ساڵ لەوێ دەمێنێتەوە و لەگەڵ خەڵڪێڪے زیاتر پەیوەندے دەڪا، لەوانە لە یۆسف ڪامیل پاشا زۆر نزیڪ بووە، ئەو بەڕێزە له ڪاتے خۆےدا سەرۆڪ وەزیران بووە لەسەردەمے سوڵتان عەبدولعەزیز لە ساڵے ۱٨٦۲ هەر وەها ئەدەب دۆستێڪے دەوڵەمەند بووە. باڵەخانەیێڪے گەورەے بە ناوے &#34; دارولڪامیل &#34; بووە بۆ شاعیران و  نووسەرانے دەستڪورت، شێخ ڕەزا ماوەیێڪ لەم یانەیەدا ژیاوە.

ئەحمەد پاشاے بابان لە دواے ڕووخانے میرنشین لە ئەستەمووڵ دەژے و دۆستے شێخ ڕەزا بووە. هەر وەها
لەگەڵ زۆر لە گەورە پیاوانے عوسمانے دۆستایەتے بووە وەڪ سوبحے پاشاے ڪوڕے سامے پاشا ڪە چەند جارێڪ وەزیر بووە جگە لەوە نووسەر بووە و ڪتێبے بڵاو ڪراوەے هەیە.
محەمەد میهرے ڪەرڪووڪے و خەیاڵے هەولێرے دوو شاعیرے ڪوردے دانیشتووے ئەستەمووڵ دۆستے شێخ ڕەزا بوون،  لە نێوان ئەو دۆستانە ئەمین فەیزے جێگەے تایبەتے لە ناو دڵ و دەروونے شێخ ڕەزا بووە.

شێخ ڕەزا لە ئەستەمووڵ شێعرێڪ لە ستایش و پێداهەڵدانے سوڵتان عەبدولعەزیز دەنووسێ و ناوے مەحمود نەدیمیش دێنێ بە ئۆمێدے ئەوەے بگاتە دەستے سوڵتان.

لەو ماوەیەے ژیانے شێخ ڕەزا لە ئەستەمووڵ ناسرەدین شاے قاجارے ئێران چاوے پێے دەڪەوێ و شێخ ڕەزا شێعرێڪ لە ستایشے دا دەنووسێ و خەڵات دەڪرێ. 

لە لاے شێخ ڕەزا وەڪ شاعیر  نامیق ڪەماڵے ناودار لە هەموویان پایەبەرزتر بووە.

شێخ ڕەزا لە ئەستەمووڵ بە هۆے سەرۆڪ وەزیران حەجے ڪردووە و لە حەجەوە لە ڕێے میسرەوە هاتۆتەوە و لە گەشتێڪےڪەےدا چاوے بە یەمەن ڪەوتووە، هەروەها سووریە گەڕاوە. ساڵے ۱٨۷٤ گڕاوەتەوە بۆ ڪەرڪووڪ. ساڵے ۱۹۰۰ چۆتە بەغدا لەوێ تەڪیە بەڕێوە دەبا، لەو ماوەے ژیانەدا شێخ ڕەزا دەست ڪورت بووە، لە دوا ساڵەڪانے ژیانے دا تووشے نەخۆشیەڪ بووە ڪە لە هەر دوو پێ ڪەوتووە، ساڵے  ۱۹۱۰ تووشے نەخۆشے زەحیرے دەبێ و ڪۆچے دوایے دەڪا و لە گۆڕستانے شێخ عەبدولقادرے گەیلانے لە بەغدا نێژراوە.


شێعرے شێخ ڕەزا:

شاعیر بە چوار زمانے : ڪوردے، تورڪے ، فارسے و عەرەبے شێعرے نووسیوە. بایەخێڪے زۆر بە شێعرے شێخ ڕەزا دراوە و لێڪۆلینەوەے لێڪراوە، لەوانە نووسینێڪے سے. جے. ئەدمۆنس لە ساڵے ۱۹۳٥ بە ئینگلیزے بڵاو ڪراوتەوە، هەر وەها &#34; شێخ ڕەزاے تاڵەبانے ڪەڵە شاعیرے ڕۆژهەڵاتے ناوەڕاست &#34; نووسراوەے ئەحمەد تاقانە لە ساڵے ۱۹۹۹، ڪتێبے &#34; شێخ ڕەزاے تاڵەبانے، ژیانے، پەروەردەے ، بیر و باوەڕے و شێعرے&#34; نووسراوەے ئینجا موڪەرەم تاڵەبانے.
end
