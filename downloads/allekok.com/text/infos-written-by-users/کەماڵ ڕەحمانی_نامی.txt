شێوازی شیعری مەلا عەبدولكەریمی مودەڕیس پەرتووكی (بەهاروگوڵزار) بەنموونە

   ئا/ د.ناز ئەحمەد سەعید
دكتۆرا لەئەدەبی كوردیدا

میللەتی كورد و ئەدەبیاتی كوردی بەدەر نیین لە كۆمەڵێك زانا و پیاوچاكی بلیمەت كە بەگیانێكی لەخۆبوردەیی و خۆنەویستانەوە خزمەتی میللەت و ئەدەب وئاینی پیرۆزی ئیسلامیان كردووە . ئەو هەوڵ وتێكۆشانەی ئەوان ، ئەو ماندووبوونە بێ‌ وچانەی ئەوان زۆر جیاوازبوو لەهەندێ‌ لەو ئیش وكارانەی ئێستای ئێمە ، ئەوان زۆر ئازا وبوێرانە كاریان دەكرد، بێ‌ ئەوەی چاوەڕێی پاداشتێكی مادی ودنیایی بن ، یان خۆزگە بخوازن كە دەستخۆشییان لێبكرێت و پلەوپایەیان بدرێتێ‌ . ئەوان تەنیا مەبەستیان خزمەتكردنی ئاینی ئیسلام و وشیاركردنەوەی نەتەوەی كورد وپێش خستنی كۆمەڵگای كوردەواری بووە .
دانامەی  زانای ڕومووزی قورئان                    عەللامەی دەهر و نابیغەی زەمان
یەكێك لەو زانا و كەسایەتییە بەناوبانگ و بەهرەمەندانە ، زانای ئاین و ئەدەب وژیان مامۆستای پایەبەرز (مەلا عەبدولكەریمی مودەریس)ە ، كە نازناوی  (نامی ) لە شیعردا  بۆ خۆی هەڵبژاردووە .
كانیاوی بیر وداهێنانی (مودەڕیس) هەمەجۆر وفراوان و پڕ بەرەكەت بوون ، سەرەڕای ئەوەی هەموو ژیانی بۆ خزمەتكردن بە ئاینی پیرۆزی ئیسلام وزانستە ئیسلامییەكان تەرخانكردبوو ، بەڵام شان بەشانی ئەوە كانیاوی بیری ئەدەبی بۆ پەرەپێدان بەشیعر وئەدەبیاتی كوردی لە هەڵقوڵان وگەشەدا بووە ، ئەو لێكدانەوە ورد ودروستانە و شیكردنەوە گەوهەرییە بەنرخانەی جەنابیان بۆ دیوانی هەریەك لەشاعیران (نالی ، مەحوی، مەولەوی ، فەقێ‌ قادری هەمەوەند، سالم) نەبووایە نەمان دەتوانی پەی مانا شاراوەكانیان ببەین و ڕەمز و ڕازەكانیان هەڵبهێنین ، ئەمە جگە لە شیكردنەوەی قورئانی پیرۆز بەكوردی و خوێندنەوەی وتاری ڕۆژانی هەینی بە زمانی كوردی وچەندین پەرتووك وچاپكراوی دیكە كە ناتوانین لێرەدا ئاماژە بە هەموویان بكەین . (مودەڕیسی زانا) زمانەكانی كوردی وعەرەبی وفارسی بەباشی زانیوە ، مەوسوعەیەك بوو بۆ زۆربەی زانستەكان ، ناوەندگیری كۆمەڵایەتی بوو بۆ خەڵك و هۆزەكان ، زانایەكی خودایی و زاهیدێكی بێ‌ وێنە بوو، كەسێكی سادە و خاكی بوو لای هەموو كەس خۆشەویست بوو بە خوێندەوار ونەخوێندەوارەوە ، بە ئافرەت وپیاوە وە، بە كورد و عەرەبەوە ، بەهەژار ودەوڵەمەندەوە .. ئەم هەموو  خزمەتكردنە بە هاوزمان و هاونیشتیمانانی خۆی ، ئەم ئامۆژگارییە دینی ودنیاییانە تەنیا لە دڵسۆزی وخەمخۆری بووە بۆ ئایین ونەتەوەكەی بێ‌ ئەوەی چاوەڕێی هیچ پاداشتێكی دنیایی بكات ،  هەروەك خۆی دەفەرمووێت :  هەر كەسێك ئامانج و خۆزگە وخەمێك لە دەماخیدا هەیە و ئاواتەخوازە بێتە دی ، ئامانج لەم دنیا  فێربوونی باش  وفێركردنی چاكە ، لەو دنیاش چاوەڕێی لێخۆش بوونم لەخودای گەورە .
هەر كەسێ‌ سەرێ‌ ، هەر سەر دەماخێ‌                                 بۆ هەر دەماخێ‌ ئامانج و داخێ‌ 
ئامانجی  (نامی) لەم ڕووی دنیایە                                      تەعلیمی چاكە و عەفوی خودایە
پەرتووكی (بەهاروگوڵزار)
(بەهار وگوڵزار ) بۆ دۆستانە
بۆ سەیرانی دڵا باخ وبێستانە
بۆ تەمێی كۆمەڵا بە دەرسی ڕەوشت
دایم دەرگای خۆی خستوەتە سەر پشت
ئەگەر بمانەوێت باس لە شێوازی نووسینی بەرهەمەكوردییەكانی (مودەڕیس) بكەین ، بێگومان ئەمە كارێكی یەكجار گرانە و دەریایەكی زۆر فراوانە مەلەوانی شارەزا ولێزانیش بە ئاسانی ناتوانێت بیبرێت ، بۆیە بەباشمان زانی یەكێك لە پەرتووكە بە نرخە پڕ سوودەكانی كە بەناوی (بەهار وگوڵزار) ە وەربگرین و لەوێوە باس لە شێوازی نووسینی شیعرەكانی جەنابیان بكەین، كە لە بنەرەتدا ئەم بەرهەمە دوو پەرتووكە یەكێكیان  پێكهاتووە لە شیكردنەوەی هەندێ‌ ئایەتی قورئانی پیرۆز و فەرموودەكانی پێغەمبەر (دروودی خوای لێ‌ بێت) باسكردنی ڕەفتارو ڕەوشتی ئایینی یە بە پەخشان وشیعر ، ناوی (بەهار) ی لێناوە ، ئەوەی تریان واتە پەرتووكی دووەمیان تەنیا بەشیعر هەندێ‌ ئامۆژگاری كۆمەڵایەتی و ڕەفتاری كۆمەڵایەتی دارشتووە وپەخشانی لەگەڵدانییە ناوی ناوە (گوڵزار). 
ناونیشان
ناونیشان وەكو كلیلی چوونەژوورەوە و دەستپێك و دەست بەكاربوونە بۆ كاری ئەدەبی ، جگە لەوەش خۆیشی وەكو بابەت لە دوو توێی كاری ئەدەبیدا بەرجەستە دەبێت و دەردەكەوێت (( بەو پێیەش پێكهاتەی ناونیشان نیشانەكانی سیمۆتیكای زمانە، بۆیە دەبێت لێكۆلەر خوێندنەوەی تایبەت بۆ نیشانەكان و چۆنیەتی بەكارهێنانیان بكات)) لێرەشەوە دەتوانین بڵێن ناونیشان پەنچەرەیەكە لێوەی ناوەڕۆكی دەقەكە دەبینین ، یان دەتوانین بڵێن یەكەم بەیەكگەیشتنی فیزیكی نێوان نووسەر وخوێنەرە ، (جیرارجنیت ) هێڵكارییەك بۆ ناونیشان دەكات هاوشێوەی ئەو هێڵكارییەی بۆ كرداری پەیوەندیكردن دروستی كردبوو ، 
نێرەر   --------------- پەیام   ---------- وەرگر
نووسەر -------------  ناونیشانی دەق   --------------  خوێنەر ، جەماوەر
سەرەتا ئەگەر لەناونیشانی پەرتووكەكەوە دەست پێبكەین (بەهارو گوڵزار) دوو وشەی مژدە بەخشی گەشبینی شادی هێنەرن ، دوو وشەی بۆن خۆشی زیندووی  پڕ هیواو ئاواتن، دوو وشەن تەواوكەری یەكترین ، هەر كات یەكێكیان بوترێت بێ‌ ئەوەی هەست بكەیت ئەوی تریان دێتە خەیاڵت ، جوانیت بیردەهێننەوە ، مامۆستان زۆر وانەت فێردەكەن ، پێت دەڵێن: بەهار هەیە كرداری باش وچاك هەیە ، بوونی هەر گوڵێكی بەهار بۆ تۆ وانەیەكی پڕ بەهایە ، بۆنی هەر نێرگزێك لابەری ڕق و كینەی بێ‌ بەهایە ئەگەر بتوانیت ژیرانە سوودیان لێ‌ وەربگریت و دروستانە مامەڵەیان لەگەڵدا بكەیت ، ئەوا خۆشبەخت و سەرفراز دەبیت ، مامۆستاش دەیەوێت وتە پیرۆزەكانی خودا ، ئامۆژگارییە دینی و دنیاییەكان ، ئەستێرەپرشنگدارەكانی فەرموودەی پێغەمبەر (دروودی خوای لێ‌ بێت) گوڵا گوڵا ریزبكات ، چونكە بەو گوڵانە بەهار دێت ، چونكە ئەو گوڵانە ئاسودەییمان پێ‌ دەبەخشن ، چونكە ئەو گوڵانە ڕێی ڕاستیمان نیشان دەدەن ، چونكە ئەو گوڵانە بێ‌ جیاوازی بۆ گەنج و پیر هیوابەخشن . كەواتە ئەو ناونیشانە بەشێكی زۆری نهێنییەكانی دقەكەمان بۆ واڵا دەكات .
ئنجا سەبارەت بە ناونیشانی هەریەكێك لە وگوڵانەی بەهارو گوڵزارەكە پێك دێنن ، كە ژمارەیان پەنجاوچوار گوڵە لە بەشی یەكەمی بەهارەكەدا ، یۆ ئەم گوڵانە ناونیشانی سەرنجڕاكێش و كورت وپوختی بەكارهێناوە ، لەوانە: (گوڵی ئایین پەرستی، گوڵی ئەدەب، گوڵی عەقڵا ، گوڵی نیازپاكی ، گوڵی ئارامی ، گوڵی هاورێی ی، گوڵی گەڕانەوە بۆلای خوا ، گوڵی پاڕانەوە......) لێرەشدا پەیوەندییەكی یەكجار نزیك وگونجاو لەنێوان ناونیشان و ناوەڕۆكدا هەیە ، چونكە ناونیشانەكانیان ڕاستەوخۆ ڕەنگدانەوەی ناوەڕۆكی نوسین وشیعرەكانن ، ناونیشان لێرەدا وەكو مێشك وسەر وایە بۆ جەستەی شیعرەكە هەموو ڕازو نهێنییەكانی جەستەكەی لەخۆ گرتووە تەنانەت ئەو ڕێ نیشاندەرە و ئاڕاستەو ڕێڕەوی لەژێڕ كۆنتڕۆڵی ئەودایە. هەروەها جیاوازییەكی تریش لەم ناونیشانانەدا بەدی دەكەین ئەویش ئەوەیە كەدوای ناوهێنانی گوڵەكان ناونیشانەكە بە شیعر دەست پێ‌ دەكات ،واتە ناونیشانی مەبەستەكە یان ئامۆژگارییەكەی كردووە بە شیعر و دواتر كە شیكردنەوە ولێكدانەوە بۆ ڕەوشتەكە یان ڕەفتارەكە دەكات ئنجا بەشیعر وەسفی ڕەفتارەكە دەكات ، واتە كە باسی (گوڵی پاڕانەوە ) دەكات سەرەتا دەفەرمووێت :
ئەوەی بۆ لای حەق بگەڕێتەوە                 پێویستە بەكوڵا بپاڕێتەوە
ڕۆحی عیبادەت پاڕانەوەیە             نابێ‌ بە هەوا بسوڕێتەوە 
دواتر بەشێوەی پەخشان بە وشەی جوان ودڵگیر لێكدانەوە بۆ ئەم ڕەفتارە دەكات و لە كۆتاییدا  بەشیعر  دووبارە وەسفی ڕەفتارەكە دەكات و دەفەرمووێت : 
ڕۆڵەی خۆشەویست بینایی چاوم                          ڕووناكی دڵا و بەندی هەناوم
دەرست دائەدەم لەبیرت نەچێ‌                             تا لەم جیهانە كۆچت دەرئەچێ‌
قەت ماتڵا نەبی لە زیكرو دوعا                           لەماوەی ژینا ، بە ڕۆژ وشەوا 
بەتایبەت لەپاش نوێژی بەیانی                           یا بە نیوەشەو ، كاتی نیهانی
لەم دوو كاتەدا و لەپاش فەرزەكان                       جیلوەی تەجللای خوا ئەدا بەیان 
دەربارەی ناونیشانی شیعرەكانی پەرتووكی دووەمیش واتە (گوڵزار) ، ئەمانیش ڕاستەوخۆ ڕەنگدانەوەی ناواخن وناوەڕۆكی شیعرەكان پیشان دەدەن ، لەوانە : (سوپاسی نیعمەت ، قسەهێنان وبردن، كات بەنرخە، حەق وتن وخۆڕاگرتن ، رق وقین ، ژیان بەهێزە ،دەردی دڵا....) بۆ نموونە لە شیعری (كات بەنرخە ) دا دەڵێت :
كات زایە مەكەن نەختی دەستانە                         كات باوك وبرا و هەموو كەستانە
كات دەسمایەیە بۆ پیرۆزی مەرد                          بەكات دێتە جێ‌ چی مەبەستانە 
هەلت بۆ هەڵكەوت وابزانە مەلە                          هەر كە نیشتەوە بیگرە بە پەلە 
دورە پەل نەخەی با هەڵ نەفڕێ‌                          چالاك بۆی بڕۆ خێر بە عەجەلە 
زمانی شیعریی
زمان مادە وكەرەستەی سەرەكی ئەدەب پێكدەهێنێ‌ ، بنیاتی زمانیش لە وشە پێكدێت ، وشەش كاتی بەكاربردن وبەكارهێنانی لە ئەدەبدا زۆرجار مانا فەرهەنگییەكەی خۆی لەدەست دەدات و دەلالەتێكی نوێ‌ وەردەگرێت .لەبەرئەوەی زمان بە ژیان و ڕەوتی كۆمەڵایەتی مرۆڤەوە بەستراوە ، بۆیە حاڵەتێكی نەگۆر وچەسپاوی نییە ، زمانی شیعر وئەدەبیش زمانێكی تایبەتن لەگەڵا ئەوەی زمانی شیعر ((پەیڕەوی لەهەمان یاسا ودەستورەكانی زمان دەكات ، بەڵام بە پێی ئەو بارودۆخە نوێیانەی كە لە ئەنجامی یاساكانی گۆران و پەرەسەندنی ژیانەوە ڕوودەدەن ، ئەویش لەهەر سەردەمێكدا مانای نوێ‌ پەیدا دەكات كە لەگەڵا سەردەمەكە بگونجێت )) بۆیە زمانی شیعر وزمانی ئەدەب لەهەر ڕۆژگارو سەردەمێكدا سیما و خاسیەت و تایبەتمەندی خۆی هەیە .
دیوانی شیعری كلاسیكی كوردی بە پێڕەوی لە بارودۆخی سەردەم وبەهۆی كاریگەری دوور ودرێژی زمان و فەرهەنگی عەرەبی و فارسی و توركی ، بوو بەو سامانەئەدەبییەی كە خاوەنی كۆمەڵێك سیما وئەدگار وخاسیەتی تایبەتییە ولە پێشەوەشیان ئەو زمانە تێكەڵاوەیە كە پێی تۆماركراوە، بێگومان ئەمە دوایی گۆڕانكاری بەسەردا دێت.
شیعرێتی شیعر لەهێزی زمان وجوانی ئیستاتیكا و كایەكانی واتا بەخشین وگەیاندندا سەرچاوە دەگرێت، مامۆستای زانا (مامۆستامەلا عەبدولكەریمی مودەڕیس) زمانێكی گران وشێوازێكی قورس وبارگاویكراو بە وشەی سەختی بەكارنەهێناوە ، لەهەمان كاتدا ئەوەندەش سادە وساكار نین ، كەوا هەست بكەین كاڵ وكرچن ومەبەست ناگەیەنن. 
وشەی عەرەبی تێدایە بەڵام ئەو وشانە ئەوەندە باوو بڵاون لەزمانی كوردیدا كە مۆركی وشەی كوردییان وەرگرتووە ، هەندێكی دیكەشیان وا پێویست دەكات كە عەرەبییەكەی بەكاربهێنرێت بەتایبەتی ئەوانەی پەیوەندی بە ئایەتە قورئانییە پیرۆزەكانەوە یان فەرموودە بەنرخەكانی پێغەمبەرەوە هەیە ، ئەمە سەر باری ئەوەی هەندێكی تریان بەپێی گونجاندیان لەگەڵا زمانی كوردیدا گۆڕانكاری فۆنەتیكی بەسەر وشەكاندا هاتووە ولەزمانەكەدا جێگیربوون. هەرچەندە بوونی ئەو وشە و زاراوەبێگانانە هیچ كارلەئاستی ئەدەبی بەرهەمەكە ناكات چونكە بەتایبەتی لە ئێستادا بوونی ئەو وشانە زۆر شتێكی ئاساییە وبگرە دەچێتە خانەی شێوازی نووسینی نووسەرەكەوە ، لەگەڵ مامۆستای زانا خۆی مەبەستی بووە بە شێوەیە زمانێك بنوسێت كە خوێندەوار ونیمچەخوێندەوار هەمووی لێی تێبگەن ، زوو وەربگیرێت و بچێتە دڵەوە، ئەگینا لەگەڵا هەموو ئەمانەشدا زۆر وشەی كوردی پەتی جوانی تێدابەكارهێناوە.
مامۆستای زانا دەفەرمووێت :
وەنەوشەی باخان چونكە بەشەرمە           لـەناو گوڵانـا شۆرەتی گەرمە
بە تەڕی بەستەی دەستی دڵبەرە              بە وشكی دەوای ئازاری سەرە 
تەنیا دوو وشەی عەرەبی تێدایە ( شۆرەت ، دەوا ) كە ئەوانیش وەكو كوردییان لێهاتووە  بەهۆی ئەو دەستكاری وگۆڕانكارییە فۆنەتیكانەی بەسەریاندا هێنراوە (شهرە ،  دوا‌و)، بەڵام  ئەگەر لەڕووی شیعرییەتی شێوازەوە سەیری بكەین دەبینین نموونەیەكی جوانی (لادان )ە(الانزیاح) وشەی(شەرم) خواستراوە بۆگوڵا چونكە لەڕاستیدا شەرم سیفەتی مرۆڤە نەك ڕووەك وگوڵا ، هەروەها سیفەتی(شۆرەت – ناوبانگی) دیسان تایبەتە بەمرۆڤ لێرەشدا دیسان هونەری (خواستن) بەكارهێناوە كە یەكێكە لەهونەر ڕەوانبێژییە جوانەكان ولادانە لە وتەو قسەی سادە وئاسایی چواندنی مرۆڤ بەگوڵا و هەورەها خستنەپاڵی سیفەتێكی جوانی مرۆڤ كەئەوانیش ( شەرم و شۆرەت)ن پێمان دەڵێت : ڕۆڵەكەم تۆش ئەو گوڵە بە تۆش بە زیندووی و دوای ژیانیش با سوود و ناوبانگت هەبێت ، كەواتە پەڕینەوەی زمانی دەلالییە بەرەو زمانی ڕەمز وهێما .
بە دووباڵی پان ئەفرێ‌ ئادەمی              باڵی دڵا گەرمی وباڵی دڵا نەرمی 
دڵا نەرمی لەگەڵا داماوانی گەل             دڵا گەرمی لە بۆ دڵسۆزی و عەمەل
لێرەدا مامۆستای زانا دەیەوێت پەیامێك بگەیەنێت ڕاستە زمانی ئاسایی خەڵكی بەكاردەهێنێت بەڵام بە شێوازێكی جیاواز وەكو جان كوهن دەڵێت : (( شاعیر دەیەوێت پەیامێك بگەیەنێت ومەبەستێتی خەڵكی تێی بگەن، بەڵام تێگەیشتنێك بە ڕێگایەكی جیاواز.)) وشەكانی (ئادەمی وعەمەل) تێدایە كە كوردی نەبن وشەكانی دیكە كوردییەكی پەتی ڕەوانن، لەڕووی وێنەی هونەرییەوە مرۆڤی بە باڵندەیەكی باش وجوان چواندووە باڵندەیەك هاوسەنگی دەكات لەكارەكانیدا هێمن ونەرم ونیانە لەگەڵا كەسە داماو وبێ‌ هێزەكان ولەلایەكی تریشەوە ئازاو بەگوڕە ودڵگەرمە بۆ ڕاپەڕاندنی ئیشوكار.
مامۆستای زانا زۆربەی هونەرەڕەوانبێژییەكانی وەكو(لێكچواندن وخواستن وتیل نیشان وڕەگەزدۆزی و دووبارەكردنەوە ، دژیەك ....) زۆرباش لە شیعرەكانیدا تەوزیفی كردووە ، زۆرجار بەهۆی دووبارەكردنەوەی دەنگێك یان چەند دەنگێك ریتم ومۆسیقایەكی خۆشی بەشیعرەكە بەخشیوە،ناسكی وشیعرییەت وسۆزی زیاتری داوە بەشیعرەكان، بۆ نموونە دووبارەبوونەوە ی دەنگەكپەكان بارێكی ئارامی دروستدەكات ودووبارەبوونەوەی دەنگی(ر) بارێكی جوڵاو دروستدەكات لەهەستی خوێنەردا، هەرچەندە قاڵبەگشتییەكەی مەبەستی ئامۆژگاری وخوڕەوشت و فێركردنیشە، بۆ نموونە لەباسی بێ‌ كەڵكی گەلدا كە دین وزانست و ڕەوشتی نەبێت دەفەرمووێت : 
گەل هیوای نەما بەخودا وبەخۆی          ناشێ‌ تۆ گۆڕێ‌ هەڵكەنی لەبۆی
با گۆڕی گوم بێ‌ لە گۆڕستانا               تۆوی نەمێنێ‌ لە گوڵستانا
دەبینین چەند جوان وشەكانی (گۆڕ ، گوم، گۆڕستان ، گوڵستان) ی بەكارهێناوە ، ئەمە جگە لەوەی لەڕووی ماناوە گونجاو پەسەندن ، وشەی كوردی ڕەوانن ، لەهەمان كاتدا ریتم وئاوازێكی خۆشیشی بەشیعرەكە بەخشیوە.یان لەم دێڕانەدا ددوبارەكردنەوەی دەنگی (م) ودواتردەنگی (س) پەیوەندی نێوان دەنگ و واتای شیعرەكەی جوانتركردووە كە دەفەرمووێت ئەگەر بەڕاستی گوێ‌ ئەگرن لە من         قەت ئەمین مەبن لەمەكری دوژمن      یان 
سادەی سادەدڵان سەرلەسەر سەرین         دەماخ پەرداخی شەربەتی شیرین  
وێنەیەكی تری جوانی پر شیعرییەت لەم شیعرەدا كە هانی ڕۆڵەكانمان دەدات بۆ خوێندن وعیلم ومەعریفەت ، دەفەرمووێت: 
بەهار لەهەوری ڕەحمەت و ئیحسان         بەسەر وڵاتا ئەڕژێنێ‌ باران
بەڵكو دار گوڵی عیلم و مەعریفەت          بڕوێ‌ بۆ ڕۆڵەی بەهۆش و هیممەت
وێنەی بەهار كە باران دەبارێت بێگومان دنیا سەوزو جوان دەبێت وپڕ دەبێت لە گوڵا و وڵات رازاوە دەبێت ، بەڵام لێرەدا ڕەحمەت وئیحسانی بەهەور داناوە كە دەبارێن گوڵی عیلم ومەعریفەت سەوز دەبێت، ئەم سوودی هەیە بۆ ڕۆلەكانمان.
لەشیعرێكی تردا كە دەیەوێت لەڕێگەی ئەم ئایەتە پیرۆزەوە ((ان الله يأمر بالعدل والإحسان وأيتاء ذي القربى و ينهى عن الفحشاء والمنكر والبغى لعلكم تذكرون)) سورةالنحل اية(90) ، ئامۆژگاریمان دەكات ودەفەرمووێت :
باران ئەبارێ‌ و زەوی ئەبزوێ‌                   گوڵا و دركی تیژ لەعەردا ئەڕوێ‌
تۆ گوڵا وەربگرە جوان وبەرێزە                لە دركی ئازار خۆت بپارێزە 
وێنەیەكی سەرنجڕاكیشی سروشتمان پیشان دەدات ، بەڵام بەدیوێكی تردا مەبەستی لەگوڵا ودرك وسروشتی ڕاستەقینە نییە، وشەكان خواستراون بۆ ئەو مەبەستە ، ئەوێت بە ڕۆڵەی هوشیار بڵێت : كە لەدنیادا باشەو خراپە هەیە ، گوڵا ودرك لەسەر زەوی هەیە ، دەبێت تۆ وریا بیت شتەباشەكان كردەوە چاكەكان گوڵەكان هەڵبژێریت خۆت لەدركی كردەوە خراپ ونابەجێیەكان بپارێزیت چونكە سەرەنجام ئەو دركە ئازارت دەدات و دەبیت میانڕە وهاوسەنگی وەربگریت لەهەموو كارێكدا ونابێت زیادەڕۆیی بكەیت .
زمان ودیاردەی بەدەقكردن 
بابەتێكی تری گرنگ كە پێویستە لێرەدا ئاماژەی پێبدەم پێم وایە ئەم شیعرە و زۆربەی شیعرەكانی تری ئەم پەرتووكەی مامۆستای پایەبەرز بەدەقكردنی بابەتە ئایینییەكانە ، (بە دەقكردن ) بەومانایەی سوودلە دەقێك وەردەگیرێت بۆ ئەوەی دەقێكی تر دابڕێژێت. كرداری هەڵهێنجان وگواستنەوەی دەقێكە بۆ تێكستێكی تر ، ئەمەش كارامەیی زمان وداهێنان و ئەزموونی پێویستە تا شاعیر ڕۆشنبیرتر وزاناتربێت كرداری (بەدەقكردن)ەكە تۆكمەتر وبەهێزتر وپڕماناتر دەبێت، بێگومان قورئان وفەرموودە و كتێبەئاسمانییەكان باشترین ودەوڵەمەندترین سەرچاوەن بۆ بەدەقكردن، كەلەگەڵا دەقی ئاینی وشیعری وداستانی وئەفسانەیی ومێژوویی تێكەڵا وڕەنگاوڕەنگ دەكرێن ، قورئان لەسەر ئاستی بیر كاریگەری تەواوی هەیە لەسەر زۆربەی نووسەرەكان نەك بەتەنیا عەرەب و كورد بەڵكو هەموو ئەو نەتەوانەی كە بوون بەموسوڵمان و ئایینی ئیسلامیان پەسەندكردووە، لەبوارەجیاجیاكانی هونەری وهزریدا سوودیان لێ‌ وەرگرتووە بۆ ڕوونكردنەوە ولێكچواندن وجوانسازی و ....... هتد پرۆسەی بەدەقكردنی قورئان یان فەرموودەكانیان ئەنجامداوە ، ئەمەش بەئاشكرا لەم پەرتووكەی مامۆستای پایەبەرزدا دەبینین ، لەو ڕوانگەیەوە كە ئایینی ئیسلام بۆ كێشەوگرفتە نەتەوەیی ورەوشتی وهزرییەكان چارەسەربووە، دیاردەی بە دەقكردنی قورئان و فەرموودەكانی بۆ مەبەستی ئامۆژگاری وئیستاتیكا ودەلالەت و ڕوونكردنەوە بەكارهێناوە. بۆ نموونە لەبەدەقكردنی فەرموودەیەكی پێغەمبەر(د.خ) ((القناعە كنز لا یفنی)) كە دەربارەی قەناعەتە مامۆستای زانا بەم شیعرە گوزارشتی لێدەكات كە مرۆڤ دەبێت قانیع وڕازی بێت خۆی بەشا بزانێت سەری بۆ پادشا شۆڕنەكات و دەفەرمووێت :
هەر كەس بەكەمی خۆی ئەساچێنێ‌            سەری بۆ پاشا دانانەوێنێ‌
گەدا پاشایە كاتی ئازادی                         چونكە لەبۆ شا خۆی ناشكێنێ‌ً
یان  دەفەرمووێت :    ئینسانی قانیع شایە بەبێ‌ تاج           بۆ تیری تانە نابێ‌ بە ئامانج
                          ئینسانی قانیع دەنگی دلێرە              لەهەر لایەك بێ‌ وەك نەڕەشێرە 
كێشی شیعریی
یەكێك لەو دوو كۆڵەكەیەی كە بنیاتی دەرەوەی شیعر پێكدەهێنن كێشی شیعرییە ، كە هەر لەكۆنەوە گرنگی پێدراوە و هاوشانی سەروا بە دوو بنەمای سەرەكی نووسینی شیعر دانراون ، كێش ((ئەو شێوە مۆسیقییەیەكە شاعیر هەڵیدەبژێرێ‌ بۆ خستنەڕووی هەیكەلی شیعرییەكەی،واتە بۆ ئەو شێوازەشیعرییەی كە بابەتەكەی بەهۆیەوە پێشكەش دەكات)) بە وێنەیەكی تایبەتی ئاواز دادەنرێت كە هاوشانی((سەروا تەواوكەری یەكترن ،بە هەردووكیان ئەو زەنگ وئاوازە تایبەتە بە شیعر دەدەن كە تەوژمێكی دەربڕین وكارتێكردنی پێدەدەن )) هەموو زمانێك بنەما و شێوازی تایبەت بەخۆی هەیە ، بەواتایەكی تر خاوەنی كۆمەڵێ‌ یاسا و دەستوورە ،كە هەرچەندە لەوانەیە لەهەندێ‌ لایەن دا لەگەڵ زمانەكانی تردا یەكبگرێتەوە ، بەڵام بەگشتی جیاوازە لە زمانەكانی تر، كەواتە جۆری كێشەشیعرییەكانیش بە پێی سروشتی زمانەكە دەگۆڕێت،وەك ئاشكرایە شاعیرە كلاسییكەكانمان لە كرمانجی خواروودا لەسەر كێشی عەرووز شیعریان نووسیویانە ،جگە لە شیعرە هەورامییەكان نەبێت ،ئەوان لەسەر كێشی پەنجە (بڕگە)یی نووسراون كە بە كێشێكی ڕەسەنی كوردی دادەنرێت . ئەوە بوو دواتر بەهۆی گۆڕانكارییەكان و تازەكردنەوە لە شیعری كوردیدا شاعیرەكانمان تا ڕادەیەك وازیان لەكێشی عەرووز هێنا گەڕانەوە بۆ كێشی خۆماڵی (بڕگەیی) كوردی. 
(مامۆستامەلا عەبدولكەریمی مودەڕیس ) شارەزاییەكی باش وتەواوی هەبووە لە كێشی عەرووز وهونەرەكانی جوانكاری ، بە هەمان شێوە باڵا دەست بووە لە كێشی هیجای كوردی بەحوكمی ژیان ومانەوەی ماوەیەكی زۆر لە هەورامان و ئەو ئاوێتە بوون وتێكەڵاوی وڕۆچوونەی بۆ شیعرەكانی مەولەوی وئەو لێكدانەوە وشیكردنەوە ورد وئاودارانەی بۆ شیعرەكانی مەولەوی كردووە ، مەبەستمە بڵێم مامۆستای زانا شارەزای هەردوو جۆرە كێشەكە(عەرووز ، هیجا) بووە ولە ورد ودرشتی هەموو لایەنەكانیانی كۆڵیوەتەوە ، كە دێینە سەر باسی ئەم پەرتووكە ئەم شیعرانەی لەسەر كێشی بڕگەیی (دە بڕگەیی) نوسیووە ، ئەم كێشە لە هەرە باو وبڵاوەكانە چونكە هەموو شیعرەكانی شێوەی گۆرانی و بەیت و شیعرە فۆلكلۆرییەكان لەسەر ئەم جۆرە كێشە بنیات نراون ، هەر لەبەر ئەو هۆیەشە كە گۆران ی شاعیر بە كێشی نەتەوەیی كورد ی ناو دەبات و دەڵێت : ((ئەم كێشە لە هەڵبەستی   كوردیدا ئەوەندە باوە  پیاو بەئاسانی دەتوانێ‌ ناوی لێ‌ بنێ‌ كێشی نەتەوەیی كورد)) بێگومان دیارە مامۆستای زانا ئەم جۆرە كێشەی بە گونجاوتر ولەبارتر زانیوە بۆ ئەو مەبەستەی شیعرییانەی كە شیعرەكانی پێ‌ هۆنیوەتەوە ، شیعرەكانی مامۆستا دەچنە خانەی شیعری فێركاری(تعلیمی) وئامۆژگارییەوە ، كە ئەو جۆرە كێشە سووك وئاسان وسادەیە زۆر گونجاو لەبارە بۆ ئەو مەبەستە شیعرییانە .
 ئەم شیعرانەی مامۆستا 5 + 5 واتە دوای پێنج بڕگە هەست بە وەستانێك یان وچانێك دەكەیت وئنجا پێنج بڕگەكەی تر دێت . بۆ نموونە : لە باسی كەسی دوو دڵدا دەڵێت : 
دوو دڵا قەت ناگات بە شەوكەت و شان                              دەستێ‌ بلەرزێ‌ نادا لە نیشان
دوو /دڵا /قەت/ نا/گات/ +  بە/ شەو/كە/ت و/ شان              دەس/تێ‌/ ب/لەر/زێ‌/ +  نا/دا /لە/ نی/شان
               5 + 5  = 10 بڕگە                                               5 + 5  =  10 بڕگە
یان لە شوێنێكی تردا دەڵێت :
بە گەزاف ناڵێم  / بە چاوت قەسەم                      لەم قسەی منە / ببە خاتر جەم 
دنیا بەبێ‌ دڵا  /  پووچ و بەربادە                         شا ئەو كەسەیە / كە دڵی شادە 
بە زەوقی دلًبەر  / سەرخۆش وسەرشار                 هاوین و پاییز  / زستان وبەهار 
ئیش بەدەم نابێ‌  /  بە كردەوەیە                       هەر كەس تێكۆشێ‌ / بەش بۆ ئەوەیە
لـە بـۆ بێ‌ دڵان  / فوغان عەبەسە                       هەر كەسێ‌ كەسە / حەرفێكی بەسە 
      5      +    5 = 10 بڕگە                          5     +       5  = 10 بڕگە
(قافیە) سەروای شیعریی 
لە ئەدەبیاتی كلاسیكیدا هەروەكو چۆن كێش گرنگی تایبەتی خۆی هەبووە ، بەهەمان شێوە سەرواش بۆ شیعر بە تایبەتی شیعری ئەو قۆناغە گرنگ بووە ، ((سەروا توخمێكە لە توخمەكانی بینای شیعر، سەروا بەهایەكی مۆسیقییانەیە كە ژمارەیەك دەنگ لەكۆتایی دێڕەكانی شیعردا دووبارەدەبێتەوە)) جۆرەكانی سەروا زۆرو بڵاون لێرەدا باس لەوسەروایانە دەكەین كە مامۆستای زانا لەشیعرەكانی ئەم پەرتووكەدا بەكاریهێناون.
چوارینە :
 چوارینە((پارچەیەكی چوار لەتییە كێش وسەروای تایبەتی خۆی هەیە ، پارچەیەكی تەنیایەو مەبەستێكی تایبەتی دەردەبڕێ‌)) مامۆستای زانا لەپەرتووكی یەكەمدا (بەهار) هەر گوڵێكی بە چوارینەیەك دەستپێكردووە ، كە چوارینەكە بیرێكی بچوكە لە چوارچێوەی بیرێكی گشتی وسەرەكی بۆ مەبەست وئامانجەكەی ، دەشتوانین بە (دووبەیتی ) ناوی ببەین ((ژانری دووبەیت – چوارینەیەكە ، كە لیریكی خۆشەویستی و ناوەڕۆكی كۆمەڵایەتی و فەلسەفی وئایینی دەگرێتەخۆ .)) ئەمانەش چەند فۆرمێكی جیاوازیان هەیە ، بۆ نموونە لە هەندێكیاندا پەیڕەوی قافیەی ( ( A A B Aكردووە  وەك : 
ئادەمی هێمن فریشتە خووە 
خو بێتە بەرچاو بەهەشتی ڕووە 
بۆ باوەڕكردن بە شەخصی هێمن
ئینسانی هوشیار بێ‌ یەك و دووە 
دەتوانین بڵێن لە (بەهاروگوڵزار)دا بەهەردوو پەرتوكەكەوە  80% پەیڕەوی ئەم جۆرە سەروایەی كردووە ، بە تایبەتی لە بەشی (گوڵزارە)كەدا لەهەموو شیعرەكانیدا ئەم سەروایەی پەیڕەو كردووە ، لە (بەهرەی عەقڵ) دا دەفەرموێت : 
بەهرەی بێ‌ هەمتا عەقڵی سەلیمە       عەقڵا بناغەی عیلم وتەعلیمە 
لەهەر نەفسێكا عەقڵا جێ‌ گیر بوو       خاوەنی پایە و مایەی عەڤیمه
گرامێ‌ عەقڵا و خەروارێ‌ زانست          كێشانەیان كە بە وەزنی دروست 
تێئەگەی فەرقی نێوانی  هەردوو         ئەگەر كەسێ‌ بی ڕاستی پەرست 
لەهەندێكی تریاندا پەیڕەوی دووبەیتی باوی كردووە كە قافیەكانیان بەمجۆرەیە : ( AA BB ) وەك : 
برام ئەگەر تۆ خاوەن قیمەتی            دائیم حازر بە لە بۆ یارمەتی
نیوەی عیبادەت خزمەتی عامە           خزمەت ڕوكنێكی دینی ئیسلامە 
جووت سەروا :
ئەو سەروایەیە كەهەردوو نیوە دێڕی شیعرەكە لەسەر یەك قافیە دەڕۆن ، واتە هەر دێڕە شیعرێك سەروایەكی تایبەت بە خۆی هەیە وجیایە لەگەڵا سەروای دێڕەكانی پێش وپاشی خۆی ، ئەم جۆرە سەروایە لە زۆر لە بەرهەمە فۆلكلۆری وبەرهەمە ئایینەكانی وەكو مەولودنامە و داستانەكاندا دەبینرێت .بەكارهێنانی ئەم جۆرە سەروایە مۆسیقا و هێزو ئاوازێكی بەجۆشتر بە شیعرەكە دەبەخشێت ، جگە لەو هۆیانەش دوور ودرێژی شیعرەكەش كە لە شێوەی ئامۆژگارییدایە هۆیەك بێت بۆ هەڵبژاردنی ئەم جۆرە سەروایە ، مامۆستای زانا لە  مامۆستای زانا بەشێك لە شیعرەكانی پەرتووكی (بەهار) بەم جۆرە سەروا یە نوسیوە ، بۆ نموونە:
ڕاستی ئەوەیە پەیمانت نەشكێ‌ ------ ێ‌            ئارەقەی شەرم لە ڕووی ڕووت نەتكێ‌ ------ ێ‌
وەعدەیەكت دا زوو بەجێی بێنی ------ ی          نەوەك سبەینێ‌ سەر دانەوێنی ------- ی 
وتارت ڕاست بێ‌ بۆ دۆست و دوژمن ------- ن       حەق دانەپۆشی نە بۆ خۆت نە من ------- ن 
مەعنای غیرەتیش ئەوەیە كە مەرد -------- د        ببێ‌ بە قەڵا بۆ ڕۆژی  نەبەرد -------- د  
خاڵێكی دیكەی مەسەلەی سەروا زۆربەی كات سەرواكان لە دەنگێك زیاتردا هاوشێوە وەكویەكن ، بۆنموونە سێ‌ پیتی كۆتایی وشەكان هاوسەروان ڕێكخستنی ئەمەش كارێكی ئاسان نییە و وەستایی پێویستە ولەهەمان كاتدا شیعرییەت وپەسەندیش بە شیعرەكە دەبەخشێت ، بۆ نموونە دەفەرمووێت : 
لەگەڵا بێ‌ ئەدەب دەمەدەم كردن        خۆی لێ‌ دووربگرە تا ڕۆژی مردن
وەك تف هەڵدانە بەرەو ڕەشەبا          ئەنجامی بۆ خۆت دێتەوە گەردن 

ناوەڕۆك و مەبەستی شیعریی
هەر لەكۆنەوە كە باس لە جۆرەكانی ئەدەب دەكرێت بەپێی مەبەست وناوەڕۆك پۆلێن  دەكرێن بۆ ئەم چوارجۆرە : (شیعری داستانی، شیعری لیریكی ، شیعری درامی ، شیعری فێركردن )هەرچەندە جۆرەكانی شیعر لە ئەدەبی میللەتێكەوە بۆ میللەتێكی تر جیاوازییان هەیە وبگرە هەندێجار لە خودی ئەدەبی میللەتەكەشدا لە سەردمێكەوە بۆ سەردەمێكی تر گۆڕانكاری تێدەكەوێت ،بەڵام شیعری فێركردن خاڵێكی هاوبەشە لە نێوان هەموو میللەتاندا و لەمێژووی ئەدەبی هەموو میللەتاندا هەیە وژانرێكە بۆ بەرزكردنەوەی ئاستی ڕۆشنبیری وزانستی و ڕێنماییكردنی ڕەوشتی خەڵك بەكارهاتووە.
شیعری فێركاری 
یەكێكە لە جۆرەكانی شیعر ئامانج ومەبەستی سەرەكی (( فێركردن وفێربوون و بوونی گەیاندنی وانەیەكە، وەك : فەلسەفی، ئەخلاقی، زانستی و تەكنیكی .)) هەر لەكۆنەوە لەسەرەتاكانی ئەدەبیاتی یۆنانەوە ئەم جۆرە شیعرە هەبووە ، كە شیعر بۆ ئەوە بەكارهاتووە وانەیەك یان دەرسێك یان پەندێك بگەیەنێت ، (لێرەدا (هۆمیرۆس وهێزیۆد) مان هەیە دواتر وشاعیر ونووسەری دیكەش پەیدا دەبن .لەئەدەبی ڕۆمانیشدا (لۆكریس و ڤرجیل ) ولە ڕۆژهەڵاتیشدا (كۆنفۆشیۆس) ژمارەیەك گۆرانیی چینی ئەو سەردەمەی وەك بنچینەیەك بۆ فێركردنی بنەما ڕەوشتییەكانی خۆی هەڵبژاردبوو. لە لای عەرەبەكانیش لەپێش ئیسلامدا ئەم جۆرە شیعرە هەبووە لەبارەی تۆماركردنی ڕووداوە مێژووییەكان و هۆنینەوەی زانست وپیشە هونەرییەكان بەم جۆرە شیعرە لەوانە: (ئومەیە بن ئەبی لسەڵت ، عودەی بنوزید، ئەخنەس بن شەهاب ) وهەروەها (زوهیربن ئەبی سەلما) كە لەبارەی ڕەوشتەوە شیعری زۆری داناوە ،لەگەڵا بڵاوبوونەوەی  ئاینی ئیسلامی پیرۆزیشدا  ڕێگە بۆ  گەشەسەندنی هزرە فێركارییەكان لە شیعری عەرەبیدا خۆش بوو، شاعیر خۆی لە هەڵچوونە خودییەكان دوورخستەوە ، لەكۆتایی سەردەمی ئەمەویەكاندایشدا (ڕوئبە وعەجاج ) داهێنەری ئەم بوارەبوون و دواتر شاعیر ونووسەری تریش لەم بوارەدا پەیدابوون كە لەسەردەمی عەباسییەكاندا شاعیرانی وەكو (عەلی بنوئەلجەهم وئیبن ئەلموعتەز وئیب دورەید...) كە شیعریان وەكو ئامڕازێك بۆ ئەزبەركردنی زانستەكان بەكاردەهێنا ،ئەمە سەرەڕای چەندین بەرهەمی دیكە لەوانە (ئەلفیە ابن مالك) ی(محەمەد بن عەبدالله بن مالك )،  شیعری فێركردن لە ئەدەبی عەرەبیدا هەر لەگەشەكردندا بوو تا نیوەی یەكەمی سەدەی بیستەمیش شاعیرانی وەكو (مەعرووف ڕەسافی وجەمیل سدقی زەهاوی ...) لەئەدەبی فارسیشدا شیعری فێركاری وبابەتەكانی چاكە وخێر وڕەوشت زۆرن وەكو : (بوستان )ی سەعدی و(حەدیقە)ی سەنائی و(مخزن الاسرار)ی نیزامی ..... ).
لەئەدەبی كوردیشدا، شیعری فێركاری مێژوویەكی دوورودرێژی هەیە ، بەڵام بە پلەی یەكەم سەدەی نۆزدە وسەدەی بیستەم دەگرێتەوە ، كە بەرهەمی چەندین شاعیری ناودار هەیە ،لە ڕێگەی پێدانی زانیاری وڕێنماییكردنی خەڵكەوە مەبەستە فێركارییەكانیان دەربڕیون وناوەڕۆكی بابەتییانە شیكراونەتەوە ، هەندێكیان لەبارەی فەرهەنگسازییەوە ، یان زانستییە ئاینییەكان ، بابەتی مێژوویی وژیاننامەكان ، ڕەوشت وداب ونەریت وچاكسازی كۆمەڵایەتی وخوێندەواری ..... بۆ نموونە : (( فەرهەنگی (نەوبەهاری بچووكان)ی ئەحمەدی خانی ، (ئەحمەدی) شێخ مارف نۆدێی ، (عەقیدا ئیمان)ی ئەحمەدی خانی ، (عەقیدەی مرچیە)ی مەولەوی، (عەقیدەی كوردی)ی شێخ سەمیع بەرزنجی،(مەولودنامەی باتەیی) مەلاێی باتەیی،.....)) ئەمە جگە لەو شاعیرانەی كە بەشێك لە شیعرەكانیان بۆ ئەو مەبەستە شیعرییە تەرخانكردووە ،ولەگەڵا ئەوەشدا دیاردەی پەیدابوونی شاعیرەفێركارەكان هاتە پێشەوە ، چەندین شاعیری وەكو ((  بێخود وپیرەمێرد وزێوەر وجگەرخوێن و مەلامحەدی پاڵو، ئەسیری ،مەلا محمەدی كۆیی ،مفتی پێنجوینی،بێكەس ، دڵدار، ناڵبەند.....)پەیام گەیەنەری ڕاستی وچاكە وجوانی بوون و گەلەكەیان بۆ ژیانێكی نوێ‌ هان دەدا ))
كە دێینەسەر باسی ناوەڕۆكی پەرتووكی (بەهاروگوڵزار) ی (مامۆستای زانا مەلا عەبدولكەریمی مودڕیس) یش بەتەواوی خاسیەت وسیفەتی شیعری فێركاری لەخۆگرتووە ، كە بێگومان دانان وهۆنینەوەی ئەم جۆرە شیعرەش كارێكی سانا و سادە نییە ، شاعیر دەبێت شارەزایی لە ئەدەب وهەروەها زانست وبابەتەكەشدا هەبێت كە دەیكات بە شیعر واتە وەك جۆرەكانی تری شیعر نییە بە تایبەتی شیعری ویژدانی كە لەسەربنەمای دەربڕینی هەست وسۆزە ، ئەركی شیعر لێرەدا فێركردن وبەرزكردنەوەی ئاستی زانیاری وڕۆشنبیری خەڵكە كە و ئامۆژگاری كردنیانە لە چەند لایەن وڕوویەكەوە ( ڕەوشتی ـ مێژوویی، لایەنی زانستی وخستنە ڕووی زانیارییەكان ،لایەنی پەروەردەی مناڵا ......) كەواتە شاعیر دەبێت شارەزایی تەواوی  لەو بابەتە یان زانستەدا هەبێت كە باسی دەكات ، سەرباری ئەوەش ئاگاداری شیعروئەدەبیات بێت بۆ ئەوەی بتوانێت سەركەوتووانەو بە شێوازێكی ئەدەبی شیعرەكە دابرێژێت .
كەرەستەی هونەریی شیعری فێركردن لەئەدەبی كوردیدا دەكرێت لەم چوار لایەنەدا كۆبكرێنەوە : یەكەم : لایەنی ڕەوشتی ، دووەم : لایەنی مێژووی ، سێیەم : لایەنی زانستی وخستنەڕووی زانیارییەكان ، چوارەم : لایەنی پەروەردەی مناڵا . 
شیعری فێركاری مەبەستی ئەوەیە خەڵك وریا بكاتەوە لە مەسەلە دینی ودنیاییەكان ، شارەزایان بكات بەو زانیارییانەی پەیوەندی بە ژیانی تاك و كۆمەڵەوە هەیە ، كەرەستەی شیعری فێركردن زانست و ڕەوشت وهونەرە واتە ڕاستی وچاكە وجوانییە، مامۆستای زانای دەیەوێت لە ڕێگەی (بەهاروگوڵزار) ەوە چارەسەری ڕەوشت وبیروباوەڕ وپەرستش بكات ، باس لە چاكە وخراپە ، باس لەو شتانەی گرنگە وبەسوودە مرۆڤ بیكات وئەو شتانە كە نابێت بیكات ودەبێت لێیان دووربكەوێتەوە بۆ نموونە لە گوڵی (ڕەنجی شان )دا كە ئاماژەیە بۆ ئەو فەرموودەیەی پێغەمبەر(د.خ) كە دەفەرمووێت : (ما اكل احد گعاما خیر من ان یأكل من عمل یدیە.) مامۆستای زانا سەرەتا بەم شیعرە دەست پێدەكات :
بەهار بە باران زەوی تەڕ دەكا
دەشتی دەشتەوان خاوەن فەڕ ئەكا
تۆوێ‌ ئەچێنێ‌ بە ڕەنجی شانی
كە ببێ‌ بەهۆی نان و ئیمانی دواتر زۆر بەجوانی و وردی بەشێوەی پەخشان ڕوونكردنەوە وئامۆژگارییەكەمان بۆ شیدەكاتەوە ئادەمیزاد مادام هۆش وئەندام ودەست وپێی تەواوە و سەربەخۆیە ، ئەبێ‌ لە دروستكردنی ژیوار وژیانی خۆیشیدا سەربەخۆ بێت وپاش یارمەتی خودا بەشان وقۆڵی خۆیدا بنازێ‌ ، ئەم ئامۆژگارییە هیچ بیانوو بەهانەیەك ناهێڵێتەوە بۆ ئەوانەی كار ناكەن و دەیانەوێت ببن بەبار بەسەر خەڵكدا ، دواتر بەشێوازی شیعر وەكو پەیامێكی ئاڕاستەكراو ئەم ئامۆژگارییە زیاتر شیدەكاتەوە ، دەفەرمووێت :
من لە بۆ تۆمە ئەی ڕۆڵەی هوشیار               خۆتم لێ‌ مەكە بە مەلی سەردار
گوێ‌ بگرە بەدڵا لەم پەند و دەرزە               ڕایبگرە تا وای لەسەر ئەم ئەرزە
شانت بفەوتێ‌ لەكۆڵا و كێشا                     دەستت بسوتێ‌ لە خۆڵەمێشا
دڵت ببرژێ‌ بە كورەی زەحمەت                  چاترە لەوەی بژیت بە منەت
بكێشە خاری مەینەت و ماتەم                   مەكێشە باری منەتی حاتەم
چاوەڕێ‌ نەبی بۆ نانی خەڵكی                  نانی دەسی خەڵك هیچ نیە كەڵكی 
شەخسی چاو لەدەس بەچەشنی دیلە          بەدڵا داماوە و بەگیان زەلیلە
بڕۆ بە ڕەنجی قۆڵا و شانی خۆت              ببە بە خاوەن پول و نانی خۆت    
مامۆستای زانا لەڕێی ئایەتەقورئانییە پیرۆزەكان ، فەرموودەبەنرخەكانی پێغەمبەر(د.خ) ئامۆژگاری خەلًك دەكات ، كەواتە لەفێركردن وئامۆژگارییەكانیدا پشتی بە بنەمای بەهێز و پتەو بەستووە ، بەڵگەو سەلماندنەكانی بەلًَگە نەویستە ، دەتوانین بەشێوەیەكی گشتی ئەم لایەنانە لە پەرتووكی (بەهاروگوڵزار)دا ببینین :
یەكەم : لایەنی ڕەوشتی
ئەم لایەنە لەزۆربەی شیعری فێركردنی گەلانی تریشدا هەیە ، كە گرنگی بە بابەتەڕەوشتییەكان دەدەن ، بەتایبەتی لەسەردەمی چاكسازی كۆمەڵایەتیدا كە شاعیران ونووسەران ئامۆژگاری خەڵك وجەماوەر دەكەن بەرامبەر كارەچاك وخراپەكان هەڵوێست وەربگرن و ڕۆڵیان هەبێت لەگۆڕانكاری وچاكسازیدا ، ئەمەش لە ڕێی ئامۆژگاری ڕاستەوخۆ(تایبەت بەكەسێك)  یان لە ڕێی نامەی شیعرییەوە یان ئامۆژگاری خەڵك بەگشتی.
مامۆستای زانا ئامۆژگاری گەل وخەڵك وكۆمەڵەكەی دەكات ، بەشێوەیەكی گشتی كات وشوێن وكەسانێك ڕاستەوخۆ دەستنیشان ناكات ، زۆربەی شیعرەكانی بەشی گوڵزارەكە بەمجۆرەیە ، ئامۆژگارییان دەكات بۆ خۆشویستنی نیشتمان ، حەق وتن ، زانست ، سیلەی ڕەحم ، پیشەوكاركردن ، سوپاسی نیعمەت ، دڵسۆزی ، ئیسڵاح ، لادان لە درۆ، پیاوەتی ، نرخی كات ........... هتد .  بۆ نموونە لەباسی (خیانەتكاری وفیتنە)دا دەفەرمووێت :
خەیانەت مەكەن خیانەت عارە                بەری خیانەت وەك زەهری مارە
ئینسانی خائین هەر ڕیسوا ئەبێ‌              فریشتەی حیساب زۆر خەبەردارە
شەخصی بێ‌ تاوان قەت مەخەنە داو         ئاگر ڕای ماڵێ‌ یاخود بیبا ئاو 
ئەو كەسەی داوێ‌ دانێ‌ لە ڕێدا                 سەرەنجام خۆیی ئەكەوێتە ناو 
دووەم : لایەنی مێژوویی
 یەكێكی تر لەلایەنەكانی شیعری فێركردن تۆماركردنی ڕووداوەكان ونووسینی ژیاننامەكانە ، بۆ نموونە (جگەرخوێن) لەبەر ڕۆشنایی (شەڕەفنامە)ی (شەڕەفخانی بەدلیسی) بەرهەمێكی شیعری بەناوی(شەرەفنامەیامەنزووم) كە (724) دێرەشیعرە لەساڵی (1942) هۆنیوەتەوە. لەسەرەتاوە باس لە میروپاشا بەناوبانگەكانی كورد دەكات ودواتر بەریز ڕۆڵی بەگ و پاشایان تۆمار دەكات ، هەروەها (ئەسیری) شاعیریش لە شیعرێكی(202) دێڕیدا باسی (شۆرشی شێخ سەعیدی پیران) دەكات، نموونەی تریشمان لەم جۆرە زۆرە، مامۆستای زاناش لە شیعرێكیدا كە بەناونیشانی (مەردان نادیرەی رۆزگارن ) ناوی هەندێك لە زاناو كەسە ناودارو بەناوبانگەكان دەهێنێت كە هەریەكە بەجۆرێك ولەڕێكەوە خزمەتی ئەدەب وفیكر وزانست وئاین ومرۆڤایەتییان كردووە ، لەوانە : (بەیتوشی، لەبید، مەعەرری، مەولەوی ، یەحیای مزوری، ئیبن قەرەداغی ...) ئەمانە مایەی پیرۆزی ڕۆژگارن و ئەمانە ئەستێرەی بەرزن، ئەمانە گەوهەری ناو صەدەفن .... هتد . دەفەرمووێت :
ئەدەبی بەرزی كاكەی(بەیتووشی)               سیحری حەڵاڵی بە دڵا ئەنۆشی
(لەبید) بەلیدە لەدەركی ئەوا                    (مەعەرری)كوێر بوو لەجیلوەو جۆشی
نوكتەی (مەولەوی)و فیكری(نۆدشی)            فەزڵی مامۆستا(عەبدوڵڵای دشی)
(یەحیای مزوری)ئیحیای دینی كرد              (جەلی) شەربەتی زانستی نۆشی
تا لەدواییدا دەفەرمووێت : 
مامۆستای بەرزم زانای پڕ هونەر                 (أبن القرەداغی) یەعنی (شێخ عومەر)
هەڵكەوتووی نیوەی پێشووی ئەم قەڕنە         بۆ خزمەتی دین عومری بردەسەر 
پەروەردەی كردین خەیلێ‌ بە ئیخلاص          لەدەس نەزانی كردینی خەلاص
دەرسی پێ‌ وتین ئوصول و فوروع                ئەقسامی حیكمەت تەعریف و قیاس 
ئەگەر بە پەنای خۆم خەریك بكەم              ناتوانم  حەقی ڕۆژێكی بدەم 
هەمووم عاجزە لە سوپاسی ئەو                  چاو و دڵا و گوێ‌ لەگەڵا مێشك و دەم 
سێیەم : لایەنی پەروەردەی منداڵا
مەبەست لەم لایەنە ئەو شیعرانەیە كە ڕاستەوخۆ وتایبەتن بە ڕۆشنبیركردنی منداڵ، ئەو ڕەوشت ولایەنەگرنگانەی كە دەبێت لەپەروەردە كردنیاندا ڕەچاو بكرێت ، بۆ گەیاندنی ئەم پەیامە دەبێت زمان و شێواز و ڕێگایەك بەكاربهێنین لەگەڵا ئەندێشە وژینگەكەیاندا گونجاو بێت ، ئەمەش دەبێت بەپێی تەمەنەكانیش جیابكرێنەوە بۆ نموونە مناڵێكی 5،6 ساڵان جیاوازە لە 12،15 ساڵان . هەرچەندە ئەم پۆلێنەوردە لەناوشیعری كوردیدا سەدەی بیستەمدا نەكراوە ، زۆربەیان بۆ ئەو خوێندكار وشاگردانە نووسراون كە تازە دەست دەكەن بەخوێندن یان كەمێك گەورەتر كە چەند قۆناغێكی خوێندنیان بڕیوە، مامۆستای زانا لە بەشی (بەهار) ەكەیدا زۆربەی كات دەستەواژەكانی (ڕۆڵەی شیرینم ، ڕۆڵەی دانا، ڕۆڵەی عەزیزم، ڕۆڵەی بەوەفا ، ڕۆڵەی نازدار، ڕۆڵەی ئەرجومەند، ڕۆڵەی هوشیار، ڕۆڵەی نموونەیی .......) بۆ دەستپێكردنی دێرەشیعرەكان بەكارهێناوە وبەشێوەیەكی ئاراستەكراوە دەست پێدەكات وەكو بانگكردن یان ئاگاداركردنەوەی بەرامبەر ، ئاگاداركردنەوەو بانگهێشتكردنی بەرامبەرە بۆ ئەوەی گوێت لێ‌ بگرێت واتە مەبەست لە بانگكردن ، داوای بانگكەرە لە بانگ لێكراوە ، كە وشیاربێتەوە، یان ئاگای لە بانگكەر بێت كە دەیەوێت شتێكی پێ‌ بڵێت یان دەربارەی شتێك وریای بكاتەوە،كە لێرەدا مەبەستی ئامۆژگاریكردنێتی ، بۆ نموونە لە (گوڵی عیلم و زانست)دا پاش ئەوەی بەفەرموودەیەكی پێغەمبەر(د.خ) بێت باس لە سوود وگرنگی خوێندن و زانست دەكات ، دواتر بەم شیعرە دەست دەكات بەئامۆژگاری كردن بۆ ڕۆڵە ومنداڵەكان ، دەفەرمووێت:
ڕۆڵەی ئازیزم ، بەندی جەرگەكەم        یادگارەكەم  لەپاش مەرگەكەم!
هەرچی زانستە بۆ تۆ بەسوودە           عیلم ڕەهنومای  ڕێگای مەقسوودە
هەر عیلمێ‌ باسی پێویستی دینە          لەسەر تۆ فەرزی عەینی یەقینە
دواتر دێتە سەر ئەو زانستانەی كە بۆ ژین وئادەمیزاد بەسوودن ، وەكو(زانستی پزیشكی و زانستی دارایی و رێكخستنی سوپا  و یاسا ......هتد).         یەكەم عیلمی گب چاری نەخۆشی        ئەووەڵا واجبە ئەگەر بەهۆشی
                             ئەم جارە فەننی ڕیشەی دارایی             پێویستە لەبۆ جیهان ئارایی 
هەروەها لە باسی ڕاستی و ڕاستگۆییدا كاتێ‌ ئامۆژگاری منداڵەكان دەكات كە لەدرۆ دووربكەنەوە و ڕاستگۆ بن ، ڕاستی ڕێگەی پیشان دەدات بۆ كردەوەی باش ، ئەو كردەوەباشەش ڕێگای پیشان دەدات بەرەو بەهەشت ، پێچەوانەی ئەمەش درۆیە كە بەرەو كاری خراپ وناپەسەندی دەبات .لە گوڵی (ڕاستی – صیدق) دەفەرمووێت :
ڕۆڵەی عەزیزم، هۆشیاری دڵدار !              بۆ خۆت گوێ‌ شل كە بۆ مەعنای وتار
ئەوەی بە ڕاستی دەروونی خۆی ڕەشت        بەكردەوەی چاك ڕۆیی بۆ بەهەشت 
ڕاستان بە ڕاستی شۆرەت وەرئەگرن            لەسەر گەنجینەی شاهان جێ‌ ئەگرن
ڕاستییە بۆ خەیر شارەزات  ئەكا               لە دەرد  و ئازار بێ‌ قەزات ئەكا 
چاكەیش بەوێنەی ڕەهنمونی گەشت          شارەزات ئەكا بۆ باغی بەهەشت 
لایەنێكی پرشنگی دیكەی شیعرەكانی ئەم پەرتووكەی مامۆستای زانا ئەوەیە زۆربەی دێڕەكانی وەكو پەند وقسەی نەستەق ووشەی نەمری لێهاتووە لە زۆربەی كۆڕ و كۆبوونەوەكاندا یان لە لاپەڕەی تۆڕە كۆمەڵایەتییەكاندا دەبینرێت شان بەشانی پەندەكانی پیرەمێردی نەمر دەنووسرێن ودەوترێنەوە، هەرچەندە كات وزەمەنەكەی دوورە بەڵام  ئەو قسەوپەندانە بەنەمری ماونەتەوە بەتایبەتی بۆ ئەم بارودۆخ و ڕۆژگارەی ئێستای ئێمە زۆر گونجاوە زۆرجار بۆ پشتگیری قسەكانمان وەكو بەڵگە ونموونە دەیانهێنینەوە ،ئەمەش بەڵگەی نزیكی شیعرەكانە لە خەڵكەوە و زوو دەچنە دڵەوە وكار لەبیروهۆشیان دەكات  لەوانە : 
هەركەس ئەبینی خۆزگە بە پارە           هەرچەند خۆی ئەمڕۆ وەزعی لەبارە
بۆچی چوون ئەوسا دڵی سادە بوو          ئیمڕۆ هەڵگری باری ئەفكارە
یان دەفەرمووێت :      كاتی داماوی وكزی وبێ‌ شانی           باش حاڵی ئەبی لە برای گیانی 
لەشوێنێكی تردا باس لە خۆشەویستی نیشتمان دەكات ، دەفەرمووێت :
تا هەوا پەرست لەدنیادا بێ‌               شێوەی نیشتمان ئەبێ‌ هەر وا بێ‌
بینایێ‌ لەسەر هەوا دامەزرێ‌             نابێ‌ ئاوا بێ‌ ، ئەبێ‌ هەروا بێ‌
لێرەشدا باس لە ئادابی وتاروقسەكردن دەكات ، دەفەرمووێت: 
لەگەڵا هەر كەسێ‌ بەپێی عەقڵی خۆی           بێرە سەرباسی گفتۆگۆ لە بۆی
حەكیم بە مەنتیق ، شاعیر بەئەدەب             شوانیش لەمەڕو شیرو كەشك و دۆی
یان لەباسی كەسی ڕاڕاو دوو دڵدا كە ڕەوشت وسیفەتێكی خراپ ونەشیاوە ، هیچ كات مرۆڤی دوودڵا ناگات بە ئامانج و مەبەستی ڕاستەقینەی خۆی ناپێكێت ، هەروەها كەسی دوو روویش كە لەناڵا وبزمار بدات هەرگیز مەیكە بەهاوڕێی خۆت و دەفەرمووێت :
دوودڵا قەت  ناگا بەشەوكەت وشان            دەستی بلەرزێ‌ نادا لە نیشان
یەكێ‌ هەر ساتێ‌ جۆرێ‌ بگۆڕێ‌                 ڕۆژ ئەپەرستێ‌ ئەم شان بۆ ئەو شان
ئەو كەسەی ئەدا لەناڵا و بزمار               دۆستی تۆ نییە و دای مەنێ‌ بە یار
دانەمەزراوە لەسەر مەركەزی                 بەچاو سابیتە و لە دڵا سەییار 
ئەنجام (پوختەی بابەتەكە)
بێگومان ئەو خزمەتانەی مامۆستای زانا وپڕمەعریفەت كردوویەتی بێ‌ شومارن ولەبن نایەن ، لەكۆتایی ئەم باسەدا دەگەینە ئەو ئەنجامەی كە: 
1-    ئەم پەرتووكەی مامۆستای پایەبەرزو زانا (مەلا عەبدولكەریمی مودڕیس) یەكێكە لەپەرتووكە كوردییەناوازەكانی هەموو یاسا و دەستورەكانی شیعری فێركردنی تیا جێبەجێكردووە ، بۆیە نموونەی پەرتووكێكی بەنرخی شیعریی (شیعری فێركردن) ە ، پێم وایە ئەم پەرتووكە دەتوانرێت لە ئێستاشدا بۆ خوێندكاران سوودی لێ‌ وەربگیرێت ، مامۆستای زانا ڕۆشنبیرێكی بەتوانای سەردەمی خۆی بووە ، زاناییەكەی هەردوو لایەنی ئەدەبی ودینی گرتۆتەوە كارامەیی لە لایەنی ئەدەبی وشارەزایی لەزانست ودیندا بەهرە وتوانای هونەریشی لەپاڵ ئەمانەدا بەرهەمێكی جوانی پێشكەش كردووین. 
2-    لە ڕووی كێشەوە لەسەر كێشی كوردی خۆماڵی  بڕگەیی (دە بڕگەیی ) شیعرەكانی هۆنیوەتەوە كێشێكی سادە وڕەوان وپڕ ریتم ومۆسیقایە، سەرواكانی زۆر جوان ڕێكخستووە بەبێ‌ ئەوەی زۆر لەخۆی بكات ، یان زۆر لە واتای شیعرەكە بكات  كە تەنها بەمەبەستی ڕێكخستنی سەروا وشە بهێنێت ، نەخێر زۆر لێزانانە سەرواكانی گونجاندووە هەندێكیان لەقاڵبی چوارینەو هەندێكی تریان جووت سەروا،زۆرجار سەرواكان نەك لەیەك دەنگدا بگرە لەسێ‌ دەنگدا وەك یەكن
3-    وەكو زۆربەی شاعیرانی كلاسیكی لەكۆتایی هۆنراوەكاندا ئاماژەی بە نازناوی خۆی كردووە كە (نامی)یە، زمانێكی شیعری زۆر گونجاو ڕێك وپێكی بەكارهێناوە ، هەست بەشیعرییەتی شێوازەكەی دەكەین لەڕێگەی هونەرە ڕەوانبێژییەكان وئەولادانە زمانیانەی كە ئەنجامی داوە لە(خواستن وڕەگەزدۆزی وتیلنیشان و خوازەو .....) هەروەها زمان ودیاردەی بەدەقكردنی قورئان وفەرموودەكان و دارشتنەوەیان بەشێوازێكی هونەری نوێ‌ ، هەرچەندە وشەی بێگانەی تێدایە بەپلەی یەكەم وشەی عەرەبی دیارە ئەمەش چەند هۆكارێكی خۆی هەبووە ، لەوانە : ناوەڕۆكی بابەت وئامۆژگارییەكان وای پێویست كردووە ، پشت بەستن بە ئایەتەقورئانییەكان و فەرموودەپیرۆزەكان كە كردوونی بە نموونە وبەڵگە بۆ باس وئامۆژگارییەكانی ،هەروەها جێگیربوون وخۆگونجاندن وتوانەوەی هەندێ‌ وشەی بێگانەی تر لەناو زمانی كوردیدا ، لەگەڵا ئەوانەشدا زۆر وشەی كوردی پەتی جوان وبەپێزی بەكارهێناوە، بگرە ئەو هەمەڕەنگییە لە وشە وزاراوەكان جوانی وڕوونی زیاتری پێ‌ بەخشیوە وشێوازێكی تایبەتی فەرهەنگی مامۆستا.
4-    دەربارەی ناوەڕۆكی شیعرەكانیش، وەكو پێشتر ئاماژەمان پێكرد بەشیعری فێركردن دادەنرێت،ناوەرۆك و مەبەست ولایەنە سەرەكییەكانی وەكو : لایەنی ڕەوشتی و مێژوویی و پەروەردەی منداڵا ی تێدا كۆكراوەتەوە ، كە بۆ ئامۆژگاری وڕێنمایی خەڵك بەگشتی و منداڵان بەتایبەتی بەسوودە ، جگە لەوەی شیعرەكان نرخ وبەهایەكی ئەوەندە جوان وپڕمانایان هەیە تا ئێستاش وەكو قسە و وتەی جوان ونەمر ولە ریزی پەندی پێشیناندایە ولەسەر زاری خەڵكی و لەناو ڕۆژنامە وتۆڕەكۆمەلایەتییەكاندا دەنوسرێن ودەوترێنەوە.
سەرچاوەكان :
1.    ئەحمەدقەرەنی،شیعری فێركردن لە ئەدەبی كوردیدا،دەزگای ئاراس،هەولێر،2007
2.    ئەنوەرقادر محەمەد، لیریكای شاعیری گەورەی كورد مەولەوی،دەزگای سەردەم، سلێمانی، چ3، 2007
3.    جەگەرخوێن ،شەرفناما مەنزووم،ئا/دلاوەر زەنگی ،وەشانا ئاڤەستا،ستەمبول،2004
4.    پەرێز سابیر(د)، ڕەخنەی ئەدەبی كوردی ومەسەلەكانی نوێكردنەوەی شیعر، دەزگای ئاراس، هەولێر،2005
5.    دڵشاد عەلی(د) بنیاتی هەڵبەست لە هۆنراوەی كوردی دا ،چاپخانەی ڕەنج، سلێمانی ، 1998
6.    دیوانی ئەسیری، ئا/كوردستان موكریانی، هەولێر، 2006
7.    سەرجەمی دیوانی حەزرەنی شێخ موحەممەدعوسمان سیراجەددینی نەقشبەندی، چەپكە گوڵێ‌ لەگوڵزاری عوسمانی ، كۆكردنەوەی م.مەلا عەبدوڵڵا موستەفاساڵح(فەنایی)، سنە ، 1393ه 
8.    گۆران ،كێش لەهەڵبەستی كوردیدا، ڕۆژنامەی ژین ، ژ/24لە27/5/1971 
9.    عەزیزگەردی ، سەروا ، دەزگای ئاراس ، هەولێر ، 1999
10.    جمال حبیب الله(بێدار)،دەروازەی شیعرناسین، هەولێر،2013
11.    موحسین ئەحمەد عومەر(د)، فەرهەنگی ئەدەبی،سلێمانی ، 2012
12.    مەلا عبدالكریمی مدرس، بەهاروگوڵزار، كۆڕی زانیاری كورد، بەغدا ، 1977
محمد سالم سعدالله، مملكة النص ،ط1،عالم الكتب، الأردن، 2007
صفاء خلوصى (د) فن التقطيع الشعرى والقافية، بغداد، 1977
end
