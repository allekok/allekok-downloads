ئەحمەدی کۆر ئەهلی تەڕەفی سابڵاغە. عالم نەبووە ئەمما شیعری بەغایەت موزەییەن و غایەت عارفانەیە. ئەو نەعتی حەزرەتی ڕسالەتە کە لەم ریسالەیەدا [ئەنجومەنی ئەدیبانی کورد] موندەریجە، هەمووی موزەییەنە بە سنعەتی ڕەددی عیجز لە سەر سەدر. ئەحمەدی کۆر لایقە مولەققەب بێ بە شاعیری پێغەمبەر. کەلامی هەمووی پڕ سۆز و گودازن.

✍ئەمین فەیزی، ئەنجومەنی ئەدیبانی کورد، چاپی کاکەی فەللاح (۱۹۸۲ ز)، لاپەڕە ۳۰.
ئەحمەدی کۆر لە شاری سابڵاغە
بەیتەکی داغە، بەیتەکی باغە

✍حاجی قادر کۆیی
end
دڵبەرا پەی ڕووی فیراقت دڵ دەناڵێ چون ڕوباب
بەو دوو ئەبرۆی میسلی تاقت بەندی جەرگم بوو کەباب

بوون بە بوریان تۆی دەروونم، چاو پڕ ئەسرین، دڵ زەبوونم
مەحبووبا وا بۆت جنوونم، لێم حەرامە خورد و خواب

خواب و خۆراکم گرینە، ڕەحمەتەن لیلعالەمینە
ڕەحمێ کە بە منی حەزینە، با کۆتا بێ ئەم عەزاب

با کۆتا بێ داخ و دەردم، ناڵەناڵ و ئاهی سەردم
بێ ئەجەل وا بۆ تۆ مردم، پێم بدە جامێ شەراب

پێم کەڕەم کە جورعەیە مەی، لەو مەیە مردوو دەکا حەی
هەی بە حاجەت ساحیبی مەی، با لە بەین لاچێ حیجاب

با لە بەین لاچێ حیجابا، مەحبووبی ڕۆژی خیتابا
وادەکەم ئەز خۆم حیسابا، کەمترینم ئەز کیلاب

کەمترینم ئەز سەگانت، ئەز سەگانی پاسەبانت
جانی دڵ قوربانی جانت، گوڵ‌ڕوخی ڕوخ ئافتاب

ئافتابی شەوقی عالەم، سەروەری ئەز نەسلی ئادەم
بۆ ڕوسول تۆ بووی بە خاتەم، ئەی شەهی عالی جەناب

ئەی شەهی &#39;لەولاکە لەولاک&#39; تۆ ز نوور، ئادەم ز خاک
جوملەیی شێخ و وەلی پاک، بوون جە سایەت فەیزیاب

بوون جە سایەت ئەز بە قوربان، مەحرەمی ئەسراری سوبحان
قەلبی عاسیم هاتە گریان، لەم سەرەڕێی ماڵ خراب

ماڵ خەراب و خەم لە دۆشم، عاشقی بێ هۆش و گۆشم
خوێنی جەرگی خۆم دەنۆشم، کوورەئاسا دڵ بە تاب

کوورەئاسا دڵ بە تابم، لەت‌لەتە جەرگە کەبابم
وا لە عەشقی تۆ سوتاوم، کەوتمە حاڵی ئیزتیراب

&#39;ئەحمەدی کۆری&#39; هەژارە، چاوەڕێی لوتفێکی یارە
ئین قەدەر بێ ئیختیارە، نایەتە حەدد و حیساب

ئەنجومەنی ئەدیبانی کورد، چاپی دووەم، بەغدا ۱۹۸۲، لاپەڕە ۳٦و۳۷.
end
