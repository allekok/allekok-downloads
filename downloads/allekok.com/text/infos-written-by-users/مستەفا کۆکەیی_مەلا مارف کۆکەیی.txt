ژیان‌نامەی مەلا مارف کۆکەیی:
بە پێی وتاری گۆڤاری «هاواری کورد» ، کە بە مەودای مانگێک پاش مەرگی مەلا مارف دەرچووە، مەلا مارف لە دووهەمین ڕۆژی بەفرانباری ساڵی 1254ی هەتاوی ڕێکەوتی 23ی دیسامبری 1875 لە دێی «حاجی‌خۆش»ی ناوچەی «شاروێران»ی موکریان، کە دەکەوێتە سی کیلۆمیتریی باکووری مەهاباد، لە دایک بووە. ئەمە نزیکترین سەرچاوەیە لە سەردەمی ژیانی مەلا مارف، کەچی لەگەڵ ئەو زانیارییەی کە لە دیوانە چاپکراوەکە و وتارەکاندا نووسـراوە ڕێک‌ناکەوێ. بۆ دڵنیاییی پتر لەم‌بارەوە، پێویست بوو سەردانی ئیدارەی ئاماری شاری مەهاباد بکرێ. لەم سەردانەدا دەرکەوت کە مێژوویەکەی «هاواری کورد» ڕاستە و جگە لەمە ئەو ساڵانەی ئاماژەیان پێکراوە هەڵەن و پێویستە ڕاست بکرێنەوە. باوکی ناوی «یۆسف» لە تایفەی «پەڕبڵاو» و دایکی «زبێد» لە بنەماڵەیەکی ئایینیی ناوچەی بانە بووە. بە وتەی بەساڵاچووانی بنەماڵەی کۆکەیی، تایفەی پەڕبڵاو سەر بە عەشیرەتی «مووریک»ن، کە ئەویش دەکەوێتە چوارچێوەی عەشیرەتی «پیران». یۆسف بە کاروباری لادێ و کشتوکاڵەوە خەریک بووە و مارفیش هەتا تەمەنی دوازده‌ ساڵی لە گوند ژیاوە و بەپێی توانا یارمەتیی باوکی داوە. هەر لەم تەمەنی مێرمنداڵییەوە ڕۆژێک بێهەواڵ و لە نەکاو ماڵی باوکی، کە ئەودەم لە گوندی «شاگێلدی» بووە، جێ‌دێڵێ و هەڵوەدای خوێندن ڕوو دەکاتە باشووری کوردستان. براکانی پێوشوێنی هەڵدەگرن و پاشی دوو ساڵ و نیو، لە «خانەقای مەحوی»ی شاری سلێمانی دەیبیننەوە و لەگەڵ خۆیان دەیهێننەوە. دوای گەڕانەوە، لە تورجان و سەردەرئابات، لای مامۆستایانی بنەماڵەی تورجانی‌زادە (قزڵجی) درێژە بە خوێندن دەدا و ڕەنگە هەر لەوێش ئیجازەی وەرگرتبێ. ساڵی 1280/1901 لە تەمەنی 26 ساڵیدا لەگەڵ ئامینە‌خانمی کچی مەلا ڕەزای بانەیی خەڵکی گوندی «سووت و بەردەڕەش»، زەماوەند دەکا و پاشی 38 ساڵ ژیانی هاوبەش، خێزانی لە بەفرانباری 1318/ دیسامبری 1939 کۆچی‌دوایی دەکا و ئیدی مەلا مارف ژن ناهێنێتەوە. بەرهەمی ئەم ژیانە هاوبەشە چوار کوڕ و دوو کچ دەبێ کە لە گەورەوە بۆ بچووک: «عەلی، مەعسوومە، عەبدوڵڵا، محەممەد، تووبا و ئەحمەد»ن. عەلی، کوڕە گەورەی مەلا مارف، لە هەڕەتی مێرمنداڵیدا، کە تەمەنی 16 ساڵان بووە، بە‌هۆی ڕووداوێکی نەویستە تووشی چارەنووسێکی تاڵ دەبێ و پاشی سێ چوار ساڵ ژیانی نهێنی و پڕکارەسات، دەکوژرێ. ئەم ڕووداوە دەبێتە سەرەتای دەربەدەری و غەم و پەژارەی شاعیری هەستیار و لە ئاکامدا بە نابینایی سەردەنێتەوە.
سەرلەبەیانیی ڕۆژی سێشەممۆ، شەشەمی خەرمانانی 1324ی هەتاوی، ڕێکەوتی نۆزدەی ڕەمەزانی 1364ی کۆچیی مانگی و بەرانبەر بیست‌وهەشتی ئووتی 1945، مەلا مارفی کۆکەیی لە «گەڕەکی مزگەوتی سوور»ی شاری مەهاباد، لە هۆدەیەکی ئیجارەییدا، چاوی بۆ هەمیشە لێکنا و لە «گۆڕستانی مەلا جامی» نێژرا. ئەو گۆڕستانە ساڵی 1337/ 1958، لە سەردەمی دەسەڵاتی وەرەهرام، کە فەرماندەی «سپای 3ی شیمالی غەرب» بوو، تێکدرا و کەوتە بەر پرۆژەی گۆڕینی پلانی شار. گۆڕی دەیان کەس لە کەسایەتییە ناسـراوەکانی وێژە و دیرۆک و فەرهەنگی ناوچەکە وەبن شەقام و کووچە و کۆڵان و مەیدان و خانووبەرەکان کەوت. تەنیا بە پێداگرتن و ویستی خەڵکی مەهاباد، بەرگری لە فەوتان و لەناوچوونی گۆڕی مەلاجامی کرا. بە وتەی بەساڵاچووانی مەهابادی و بەتایبەت لێکۆڵینەوە و پرس‌وڕای زۆری مامۆستا عوبەیدیللای ئەیوبیان، کە کاتی خۆی زۆر بەتەنگ دۆزینەوەی شوێنی ڕاستەقینەی گۆڕی مەلا مارفەوە بوو، جێگای گڵکۆی نابراو، کەوتووەتە گۆشەی باشووری ڕۆژهەڵاتی حەوشەی خوێندنگەی «ڕەزا پەهلەوی»ی پێشوو و ناوەندیی کچانەی ئێستا، لە شەقامی «جامی جەم»ی مەهاباد، نزیک قسنی شێخ تەها و گڵکۆی «سەیدزادەی سـریلاوا»، کە هیچ شوێنێکی لێ‌بەجێنەماوە و بە تەواوی حەوشەیەکی قیرەتاوە.
سەرچاوە: دیوانی مەلا مارف کۆکەیی؛ گردوکۆی: مستەفا کۆکەیی؛1394.
end
