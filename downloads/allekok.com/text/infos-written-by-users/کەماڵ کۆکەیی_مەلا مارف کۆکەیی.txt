🔹ژینامەی مەلا مارفی کۆکەیی
ــــــــــــــــــــــــــــــــ
✍️کەماڵ_کۆکەیی
⬇️بەشی یەکەم
ئەستێرەناس، مودەڕڕیس، بیرکار و شاعیری مەکتەبی کلاسیکی کوردی، مەلا مارفی کۆکەیی خاوەن بەرهەمی هەجونامە، مەدح  و دیوانە شیعری بەنڕخە و بە زمانگەلی کوردی، فارسی، ترکی و عەڕەبی قەڵەموەشێنی کردووە و  لە ڕیزی ئەو کەسانەدایە کە شیعری فارسی لە مەڵبەندی موکریان دا گەیاندۆتە ئاستی خۆی. 
خوالێخۆشبوو مەلا مارف لە سەردەمی خۆیدا بە ناوی شاعیری پێشکەوتوو ناسراوە و جگە لە شیعر، لە بواری  ئەستێرەناسی و ڕەیازییات دا وتار و پەڕتووکی بە دەسخەتی خۆی نووسیون و لە ئەودا لە جۆر و شکڵی هەسارەکان، هێڵکاریی میحورگەل و هەروەها لە دانستەی جەبر و ئیحتیمال بە تێروتەسەلی دواوە. 
شاعیر لە دایکبووی ساڵی 1253ی کۆچی هەتاوییە و لە گوندی &#34;حاجی خۆش&#34; مەڵبەندی  شاروێرانی مەهاباد چاوی بە دونیا هەڵێناوە.
ناوبراو لە تایفەی بە ناوبانگی پەڕبڵاوە. مانای وشەی &#34;پەڕبڵاو&#34; ئەوەیە کە دەڵێن، باپیری ئەو بنەماڵەیە لە داوەتێک لە کاتی جلیت کردندا پەڕی تاووس بۆ ڕازاندنەوە دەکاتە بەر شەدەکەی. هەر لەو کاتەدا شەدەکەی لە سەری دەکەوێتە خوارێ و پەڕەکان بڵاو دەبنەوە. هەر بۆیە ئەو بنەماڵەیە بە &#34;پەڕبڵاو&#34; ناوبانگیان دەرکردووە.
خوالێخۆشبوو مەلامارف، کوڕی برایم، کوڕی قادر، کوڕی عەزیزی پەڕبڵاوە. دایکی زبێدە لە تایفەی زانایانی ئەو ناوچەیە بووە. 
شاعیر لە تەمەنی 25 ساڵیدا دەگەڵ شەمسی خانم کچی مەلا ڕەزای بانەیی، خەڵکی گوندی &#34;سووت و بەردەڕەش&#34; لە مەڵبەندی بانە زەماوەند دەکا. شایی ئەوان لە گوندی قۆڵغەتەپە لە ناوچەی ئێل تەیمووری مەهاباد بەڕێوەچوو.
مەلا مارف یازدە منداڵی هەبووە کە مەلاعەلی لە هەموویان گەورەتر بوو.
مەلا عەلی کە لاوێکی تێگەیشتوو بوو بە پێی پیلانی دەوڵەت و ڕەحمان بەگی شاریکەند (کە دەرەجەی سەرتیپی لە لایەن ڕەزاشاوە پێی درابوو) دەکەوێتە بەرکەمین و لە داوێنی کێوی پێمەڕەی فەرهاد، هەڵکەوتوو لە نێوان ئاواییەکانی پاشبڵاغ و قەڕەڵی شەهید دەکرێ.
مەلامارف لە پێنج خشتەکییەکدا شینی نامرادان دەگێڕێ و لە بەر کوڵ و پەرۆشی کوڕەکەی ئەوەندە دەگری تا لە بینایی چاوان بێبەش دەبێ. چەند جاریش دەچێتە شاری تەورێز بۆ لای دوکتۆر و چاوی نەشترکاری دەکەن، بەڵام ئەو کارانەش سوودی نابێ و بە کوێری و مجرۆیی دەمێنێتەوە.
خوالێخۆشبوو مەلامارف لە هەڕەتی مناڵییەوە هەتیو بوو. باوکی بە ناوی یۆسف، پێنج کوڕ و کچێکی هەبوو کە مارف سێهەمین کوڕی ئەو بنەماڵەیە بوو.
مەلامارف لە ژێر چاوەدێری و سەرپەرەشتی براگەورەکانی لە گوندی &#34;شاگێلدی&#34; ناوچەی ئێل تەیموری مەنگوڕ دەژیا. بنەماڵەکەیان هەموو لە خوێندن و نوسین بێبەش بوون. ئەویش وەک تەواوی کەسانی بنەماڵەکەی بێسەواد دەمێنێتەوە و بە کاری وەرزێڕی و مەڕدارییەوە خەریک دەبێ.  
لە تەمەنی 12 ساڵیدا ڕۆژێک کە لە مەزرا خەریکی لەوەڕاندنی مەڕان دەبێ، فکرێک دەکەوێتە سەری و مێگەلی بێ خاوەن بە جێدەهێڵێ و بەرەو باشوور دەکەوێتە ڕێ و دوای شازدە ڕۆژی ڕەبەق ڕێپێوان خۆی دەگەێنێتە شاری سلێمانی و دەچێتە مزگەوتی خانەقای مەحوی و  مل وەبەر خوێندنی عیلم و زانست دەنێ.
دوای دوو ساڵ و پێنج مانگ براکانی کە لێی دەگەڕان لەو مزگەوتەدا دەیدۆزنەوە و دەگەڵ خۆیان دەیبەنەوە بۆ ئێران. لەو کاتەدا ماڵیان لە گوندی &#34;شاگێلدی&#34; دەبێ و هەر لەوێوە بۆ گوندی &#34;کۆکە&#34; کۆچ دەکەن.
مەلامارف بۆ تەکووزی زانیارییەکانی، دەچێتە گوندەکانی تورجان و سەردارئاباد و لەوێ لە خزمەت مامۆستایانی وەک، مەلاموحەمەد ساڵحی قزڵجی و مەلاعەلی تورجانی ئیدامە بە خوێندن دەدا.
پاش کۆتایی هێنان بە دەرسەکانی لە دێیەکانی قاجری، سەیدئاوا، شاریکەند، قەرەکەند،  زەنبیل، قەرەگوێز و دەروێشان دەبێتە مودەڕیس و پێشنوێژ.
لە ساڵی 1303ی هەتاوی لەبەر کوژرانی مەلاعەلی دەچێتە شاری مەهاباد و لە مزگەوتی شادەروێش دەمێنێتەوە و زۆربەی شیعرەکانی خۆی هەر لەو ساڵانەدا دەڵێ.
شاعیر لە مەهاباد زۆر بە هەژاری و نەداری ژیانی بردۆتە سەر. ئەم نەداری و دەستەنگییەی وێڕای بارودۆخی کۆمەڵگا، ژیانی لادێیی و هەست پێکردن بە بندەستیی چینی ڕەعییەت و زوڵم و زۆری خانەکان، ئاوارەیی و عەوداڵ بوونی خۆی، بێ دەرەتانی و دەردی نەخوێندەواری نەتەوەکەی، لە شیعرەکانیدا ڕەنگیان داوەتەوە.

ئیدامەی هەیە⬇

⬆️ ژینامەی مەلامارفی کۆکەیی
ــــــــــــــــــــــــــــ
✍️کەماڵ_کۆکەیی
بەشی دووهەم
لە قەسیدەیەک بە ناوی &#34;سێڵاوی مەهاباد&#34; شاعیر ئەو گیروگرفتانە بە وردی باس دەکا و دەڵێ:
[موددەتێکە نەفسی حیز حوکمی خراوم لێدەکا/ هەر بە قەهر و کینە دەڕوانێت و چاوم لێدەکا
جار بە جار دەگری و دەناڵێنێ وەکوو هەوری بەهار/ گا بە خەندە و پێکەنین دێت و سڵاوم لێدەکا
یەک سەعات و یەک دەقیقە دەست لە من هەڵناگرێ/ ڕوو لە هەر لایەک دەکەم هەر قاوە قاوم لێدەکا
 بۆ خەراباتی موغان و مەسجید و دەیر و کەنیشت/ دەمڕفێنێ ئەم سەگە سەت گورگە ڕاوم پێدەکا
هەرچی تەفرەی لێدەدەم، وەعدە و وەعیدی پێ دەدەم/ ناسرەوێ تەکلیفی قۆڕ و بندڕاوم لێدەکا
ڕۆژی شیرینم نەماوە عەهدی ترش و تاڵییە/ وەک مناڵ دەگریت و داوای شەکری خاوم لێدەکا
من  لە بەر عیجز و پەریشانی کە هیچ نوتقم نییە/ ئیددیعای ئەشعار و بەیت و بەند و باوم لێدەکا
من بە ناری دڵ دەبرژێنم کەبابی جەرگی خۆم/ بۆیە پێم ڕازی نییە داوای پڵاوم لێدەکا
هەرچی فکری لێدەکەم ڕێگای خەڵاسیم بۆ نییە/ بەو چلەی زستانە  داوای تاووساوم لێدەکا
دەچمەوە ماڵ، ماڵ و منداڵ دێن و دەورەم لێدەدەن/ یەک تەمەننای قەند و چا یەک نان و ئاوم لێدەکا
ڕوو لە بازاڕی دەکەم ئەمجارە ئەربابی تەڵەب/ هەرکەسێ تووشی دەبم داوای دراوم لێدەکا
دەچمە سەرچۆم و خیابان یەک نەفەس ئاسوودە بم/ شارەبانی حازرە داوای کڵاوم لێدەکا
دەردی بەدتر لەم هەمووە دەردانە تیغی پیرییە/ جەرگی لەت لەت کردووم و داوای هەناوم لێدەکا
سەیری خۆشتر من کە &#34;مەعرووفم&#34; لە نێو ئەم شارەدا/ تازە &#34;ئیحسائیە&#34; داوای ئیسم و ناوم  لێدەکا
یەک لە ئەشخاسی ئەدیب و دۆستانی موحتەڕەم/ ئیددیعای یەک گەوهەری کون ناکراوم  لێدەکا
چوومە لای غەوواسی بەحری فکر و بۆی هێنامە دەر/ گەوهەری ناسوختە داوای باج و خاوم لێدەکا
هێندە گریاوم لە چاودا نەما فرمێسک و خوێن/ زاڵمە، بێ ڕەحمە داوای خوێنی چاوم لێدەکا]
مەلا مارف وەک کەسایەتییەکی دینی و مامۆستایەکی حوجرە، هیچکات لە بەرگی مەلایەتی خۆی بۆ بانگەشەی دین و بەرژەوەندییەکانی تاکە کەسی خۆی کەڵکی وەرنەگرت، تەنانەت لە شیعرێکی دا خۆزیا و بریای ئەوەی دەبێ کە لەدەس هەموو ئەو مرۆڤانەی کە لە بن کراس و عەبای ئاوێتە بە فەریو و مەرایی دێن و دچن، ڕۆژێک مینبەر و میحراب بێنە قسە و زووخاوی دڵیان هەڵبڕێژن :
[نە دیانت بە عمامەست و نە آیین بە قباست/ حق پرستی همە در خدمت مخلوق خداست
کفر و دین را بە پشیزی ندهد مرد خرد/ کفر اگر در کت و شلوار و اگر دین بە قباست
کاش این منبر و شراب سخنگو بودند/ تا بدیدی کە چهاشان بە دل از دست شماست
جامە پاک کە اندر بر ارباب صفاست/ بهتر از خرقە آلودە بە تزویر و ریاست ] و هتد
شاعیری پێشکەوتوو مەلا مارفی کۆکەیی لە قالبگەلی موسەممەت، پێنج خشتەکی، غەزەل، سەربەند و قەسیدە هۆنڕاوەی کوتوون. 
لە شیعرەکانیدا زمانێکی تەڕ و پاراوی بەکار هێناوە و خوێنەری شیعر ماندوو ناکا. وەکوو فڕاوێژ (هەجوکار) زیرەکانە ڕەخنە لە داموودەزگای حکوومی و ڕەئیس ئێل و کاربەدەستانی فەرمانگاکان دەگرێ  کە زۆر جار کێش و سەروای شیعر بە سەر ناوەڕۆکی بابەت دا زاڵ دەبن و لایەنی بەردەنگ جیا لە وردبوونەوە، چێژی تەواو لە  داڕشتنەکە وەردەگرن. لە بەر سادەنووسی تەنانەت زۆربەی خەڵک، شیعر و هەجویاتی ئەم شاعیرەیان لە بەرکردوون و بۆ یەکدی دەڵێنەوە. 
مەلا مارف  وەک کوردێکی نیشتیماندۆست، نەتەوەکەی خۆی خۆش ویستووە و بە ئاوات بووە ئەوانیش وێڕای میللەتانی تر بەرەو پێشکەوت و پیشەسازی هەنگاو بنێن. لەو هۆنڕاوەیدا بە ناوی &#34; ڕاپەڕین بۆ عیلم و سەنعەت &#34; شاعیر وەکوو هۆکار و پاڵنەر کۆمەڵگای بادەپەرستی لە تەک، بێداریی جیهانی بەراورد دەکا و جەماوەری خەڵک بۆلای نووری هونەر و شەمعی مەعاریف هان دەدات.

⬇️ ئیدامەی هەی
✍️کەماڵ_کۆکەیی
⬆️ بەشی سێهەم و کۆتایی

[ئەی میللەتی مەزلووم و فەقیر و دەستەوەستان/ بێ عیلم و مەعاریف وەکوو ئەتفالی دەبستان
ئەی بێ بەش و بێ بەهرە لە ئازادی و شادی/ مەحرووم و وەدواکەوتوو وەکوو کوێر و نەقوستان
بۆ بێخەبەرن دەوری جەهالەت سپەری بوو/ بێ نوورە چرای جامیعەیی بادەپەرستان
ئەم تەمبەڵی و غەفڵەت و ئەو خەوتنە تاکەی ؟/ عالەم هەموو بێدارە لە خەو جوملە هەڵستان
زۆر عەیبە گەلێک عارە کە ئەو قەومە نەجیبە/ مەشهوور بە شەجاعەت هەموو وەک ڕۆستەمی دەستان
بێ حورمەت و مەحکووم  و هەموو چاوەبەرەژێر بن/ بۆ داخلی و خاریجی و پارەپەرستان]
لە بەشێکی تری ئەو شیعرەدا خەڵک بۆ ڕاپەڕین بانگەشە دەکا و دەڵێ :
[ئیقدام و قیامێکی بکەن مەوقیعی کارە/ هەر بۆ مەیە تەنیا کە بەهار بۆتە زمستان
خاروخەسی زیللەت لە ڕەگ و ڕیشە دەرێنن/ بیکەن بە گوڵ و گوڵشەن و گوڵزار و گوڵستان
هەر بۆ مەیە خوێنی جگەر و میحنەت و تاڵی/ بۆ ئەجنەبییە نیعمەتی شەهد و شەکەرستان
ئەوڕۆکە لە فەن و هونەر و عیلم و سەنایع/ هەر کوردە کە بێ بەهرەیە باقی هەموو وەستان]و هتد.
 شاعیرێکی وەک مەلامارف، بە پابەندبوون بە وێنەشیعرییەکانەوە وەستایانە وەسفی بەهار و سروشت و جوانی دەکا. تابڵۆیەکی ڕەنگاڵە لە گوێن تام و بۆنی ژیان دەخوڵقێنێ و وشەکان دەکا بە گەواڵەی هەور و بە خۆناوەی رستەکان و ئاوپاشی فەلەک مزگێنی هاتنی بەهار و ڕەبیع دەدا :
[سۆفی وەرە هەنگامی گوڵ و فەسڵی بەهارە/ وەقتی تەرەب و عەیش و مەی و گەشتوگوزارە
پیشە و عەمەلت حیلە و تەزویر و ڕیایە/ تۆ بەشقی خودا پێم بڵێ ئەو کارە چ کارە؟
بەم ڕیشەوە تاکەی دەبڕی ڕیشەیی عومرت/ ئەم ڕیشە مەگەر تیشەیە یا شەققەمشارە؟ 
تێفکرە، تەماشاکە، لە کووچە و لە خیابان/سۆزی نەیە، نەشئەی مەیە، ئاوازەیی تارە
ڕایخستووە فەڕراشی سەبا فەڕشی زوموڕڕود/ وەک ئەتڵەسی یەکڕەنگە بە بێ گەرد و غووبارە
دەڕژێنێ لە ئاوپاشی فەلەک ئاوی موقەتتەر/ سەققای ڕەبیعی بە قەتارە و بە مەتارە 
شەونەم کە لەسەر ڕووی وەرەقی گوڵ دەدرەوشێ / عەینەن وەکوو قەترەی عەرەقی ڕوومەتی یارە
سەرتپی بەهاری لە گوڵ و لالەیی ڕەنگین/ چەن تیپی لە سان دا،  لە پیادە و لە سەوارە
موستەحفیز و نۆبەتچییە بۆ باغ و گوڵستان/ کەبکی دەری و بولبول و قومری و قەنارە
سوێسن بە زمانێکی تەڕ و تازە خەریکە/ بۆ مەدح و سەنای سانعی ئەم نەقش و نیگارە
سەحرایە لە بەر عەتری گوڵ و لالە و سونبول/ وەک دەشتی خەتاو و خوتەن و موڵکی تەتارە
شاعیر! وەرە تۆ بەشقی خودا ڕوو لە چەمەن کەین/ سوحبەت لەگەڵ ئەم عالەمە هەر دەرد و چەغارە]
مەلامارف پاش کۆچکردنی هاوسەرەکەی لە ساڵی 1316ی هەتاوی، بە جارێ  تاک و تەریک دەمێنێ و برینی لێ دەبێتە دوو برین. ئەسپی خەیاڵی زین دەکا و بارگەی خەمی دەبات بۆ کێوی فەرهاد و لە حاست کانی قاریمووسا دایدەنێ  و زووخاوی دڵ و ژەهراوی خوێن هەڵدەڕێژێ :
[منم آن شاعر معروف شهر و بَلَد/
مرکز دایرە بخت بد و طالع بد/
بر سرم تاختە یک لشکر بیحدّ و عدد/
نفراتش همە خونخوارتر از ببر و اسد/
افسرانش همە داءالسرطانند و کبد/
••
هریکی از طرفی حملە نمودند و هجوم / شدم آوارە  ز ملک خرد اقلیم علوم /  همچو سلطان حبش از ستم قیصر روم / گشت از سلطنت و شوکت دنیا محروم / این جهان گشتە بە ما تنگ تر از گور و لحد ...] 
مەلا مارف(معروف)ی پەڕبڵاو وەک  شاعیرێکی ڕووناکدڵ تا دوا هەناسەی ژیانی لە شیعر و وانەگوتن دەستی هەڵنەگرت. سەرەڕای هەموو ئاوات و کەڵکەڵەی بۆ ڕزگاری نەتەوەکەی، مخابن  ئەجەل مۆڵەتی پێ نەدا و نەیتوانی  دامەزراندنی کۆماری مەهاباد ببینێ.
شاعیر لە دەرەنجامی ژیانی پڕ لە هەوراز و نشێوی دا، لە 19ی مانگی پیرۆزی ڕەمەزان  لە ساڵی 1324ی هەتاوی و لە تەمەنی حه‌فتاویه‌ک ساڵی، دڵی لە لێدان کەوت و لە گۆڕستانی قەدیمی &#34;پشقەڵا&#34;ی شاری مەهاباد هەڵکەوتوو لە شەقامی &#34;جامی جەم&#34;ی ئێستا لە پەنا قەبری شێخ زادە مەعسوومی سریلاوایی و شێخ محەممەد عارفی ڕەشتی بە خاک ئەسپێردرا و بۆ هەمیشە ماڵئاوایی لە نیشتیمانەکەی و قوتابخانەی کلاسیکی کوردی کرد .
end
