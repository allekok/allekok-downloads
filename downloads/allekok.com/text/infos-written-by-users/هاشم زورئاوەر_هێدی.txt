ئاوڕێکی خێرا لە ژیانی خالید حیسامی ناسراو بە مامۆستا هێدی 

مامۆستا هێدی لەساڵی ١٣٠٦ی هەتاوی (١٩٢٧)ی زایینی لە گوندی شێخاڵی ناوچەی موکریانی ڕۆژهەڵاتی کوردستانی لەدایک بووە. سەردەمی منداڵی و مێرمنداڵی لەو گوندە ژیاوە و لەژێر چاوەدێری باوکی خوێندوویەتی. دوای تێپەڕبوونی دەورەی خوێندن و گەیشتن بە سەردەمی لاوەتی کە هاوکات بوو لەگەڵ چالاکی و سەرهەڵدانی کۆمەڵەی ژێکاڤ و پاشان دامەزراندنی کۆماری کوردستان١٩٤٦، دەبێتە پێشمەرگە و لەهەمان کاتدا دەست بەنووسینی کۆمەڵێک شێعری نیشتمانیی دەکات و لەگۆڤارەکانی ئەو سەردەمەدا بڵاودەبێتەوە.
سەرەڕای ئەوەی کە وەکوو پێشمەرگەیەکی چالاک لەڕووداوەکاندا بەشداری کردووە، وەکوو شاعیرێکی لاویش بەنازناوی (شێواو) لە زۆربەی رۆژنامەکانی ئەو سەردەمەدا شێعرەکانی بڵاو کرانەتەوە. مامۆستا هێدی وەک خۆی دەڵێ : کاتێک شاعیرێکی سنەیی شێعرێک بۆ پێشەوا دەنێرێت و وێڕای پیرۆزبایی کۆمار و سەرکەوتنی کورد داوای لێدەکا بەرەو ناوچەی ئەردەڵانیش بڕۆن و ئەوانیش لەمەینەت و بندەستی ڕزگار بکەن، پێشەوا بەمامۆستا هێدی دەڵێ وەڵامی بداتەوە ئەویش وەڵامێکی بەپێزی بۆ نووسیوە کە لە ڕۆژنامەی کوردستانی ئەوکاتیشدا بڵاوکراوەتەوە.
خالید حیسامی (مامۆستا هێدی) دواتر ڕوودەکاتەوە کوردستانی باشوور و بەشداری شۆڕشەکانی ئەیلوول و گوڵانی کردووە و کەسێکی نزیک و خۆشەویستی مەلا مستەفای بارزانی نەمر بووە و شان بە شانی نووسەرانی تر وەکوو هەژار بەوپەڕی دڵسۆزییەوە خزمەتی شۆڕش و زمان و ئەدەبی کوردیان کردووە.
لەگەڵ سەرهەڵدانی شۆڕشی ئەیلوول لە باشووری کوردستان دەبێتە یەکێک لە کەسە نزیکەکانی مەلا مستەفای بارزانی و لە دوای ڕاپەرینی ١٩٩١ لە شاری هەولێر نیشتەجێ دەبێ و تا کۆتایی تەمەنی لەوشارە ژیانی بەسەردەبات.
یەکێک لە ئاواتە بەرزەکانی مامۆستا هێدی ئەوە بوو کە جارێکی تر دڵی بە ڕۆژهەڵاتی کوردستان و شارە خۆشەویستەکەی مەهاباد خۆش بێتەوە.
شاعیری ناسک خەیاڵ و خولیای ئازادی، پاش نزیک بە ٩٠ ساڵ خزمەت بە ئەدەب و فەرهەنگی کوردی بۆ هەمیشە دڵی لەلێدان کەوت.
لە ئەو لالە کە دەبینی وەکوو ڕوومەتت ئاڵە
هەر خونچەیەکی خوێنی شەهیدێکە ڕژاوە
جوانیت بەسە  بەرموورەکەی ئەستۆت بپسێنە
من کوردم ئەزانم کە لە بەندێ چ کراوە
تا گوارە لە گوێت دێتە لەرین دێتەوە بیرم
هەر لاوێ کە لەم خاکە لەسێدارە دراوە
ئەو وڵاتە ئەو کوڕەی ناوێ بەسەربەرزی نەژی
باوەشی دوژمن نەبێ نایبێ ئەوی کوردی نەوێ.
end
