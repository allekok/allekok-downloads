
قۆناغەکانی ژیانی فایەق بێکەسی شاعیر  |  17/06/2017

ماموستا یاسین احمد - 

ناوی &#34;فایق&#34; کوڕی &#34;عبداللە بەگ&#34;ی کوڕی &#34;کاکە حەمە&#34;ی کوڕی &#34;ئەلیاسە قۆجە&#34;یە.
بنچینەی بنەماڵەیان لە قەڵاچوالانەوە ھاتووەتە سلێمانی و خۆی لە ١٩٠٥دا لە سیتەک لەدایک بووە .

 سیتەک بیست کیلۆمەتر لە باکووری ڕۆژھەڵاتی سلێمانییەوە دوورە و ئەو ساتەش سیتەک سەنتەری &#34;شارباژیر&#34; ‌بووە.
عبدوڵڵا بەگی باوکی لەوێ &#34;تابوور ئاغاسی&#34; بووە ە دایکیشیەوە لە بنەماڵەی ئاغەلەرەکانی سلێمانییە.

ساڵی یەکەم و دووھەمی تەمەنی لە سیتەک بەسەربردووەو، پاشان ماڵیان ھاتووەتەوە سلێمانی ھەر بە منداڵی باوکی لە حوجرەی فەقێ خستوویەتیە بەر خوێندن.
لە ١٩١١دا باوکی بە ئیشی میری نێردراوە بۆ خانەقین و لەوێوە بۆ بەغدا، لە بەغداوە دەنێرێ بە دوای ماڵ ‌و مناڵەکەیدا و دەیانباتە بەغدا، پاش ساڵێک خۆی چووە بۆ تورکیا و ئەوانی لە بەغدا بەجێھێشتووە.

 ئیتر فائق باوکی نەدیوەتەوە ھەر لەو ماوەیەدا حەمە سەعیدی برا گەورەی لە ئاوی دھجلەدا دەخنکێ و دوابەدوای ئەو دایکیشی کۆچی دوایی دەکات و فایق دەکەوێتە لای خاڵی ئەویش پاش چەند مانگێک دەمرێ ‌و فایق ‌و تاھیری برای ‌بچووکی بە بێکەسی ئەمێننەوە.

ئەو ساتەی شەڕی یەکەمی جیھان ھەڵدەگیرسێت، ڕێی ھاتوچۆی نێوان بەغدا و سلێمانی دەگیرێت.&#34;حاجی ئەمینی کاکە حەمە&#34;ی مامی لە سلێمانییەوە دەنێرێتە لای &#34;حاجی عەلی ئاغا&#34;، ئەوەی لە بەغدا بووە، کە چاودێری فایق ‌و براکەی بکات و ھەر میراتێکیان لە باوک ‌و دایکیانەوە بۆ مابێتەوە بۆیان خەرج بکا ئەویش دەیانداتە دەستی &#34;حەبەخان&#34; ناوێک، کە خێزانی ئەفسەرێکی خەڵکی سلێمانی بووە و لە بەغدا دانیشتووە.

ژنەکەش مەردانە دەیانخاتە ژێر باڵی بەزەییی خۆی ‌و وردە وردە پێیشیان ئەخوێنێ دوو سێ ‌ساڵێک بەم جۆرە ژیان بەسەردەبەن لە ١٩١٧دا کەساسییەکی زۆریان تووش دەبێ لە ١٩١٨دا حەبە خان ئەیانباتەوە بۆ سلێمانی بۆ لای &#34;حاجی ئەمین&#34;ی مامیان.

فایق لە سلێمانی دەچێتە قوتابخانە ‌و لە پۆلی سێھەمدا وەردەگیرێ و تا ساڵی ١٩٢٣ لەسەر خوێندن بەردەوام دەبێت ھەموو ساڵێ بە یەکەم دەرئەچێ لەو ساڵەدا لەسەر ئارەزووی مامی دەچێتە قوتابخانەی &#34;علمیە&#34; لە کەرکووک.
 بەڵام بۆی ڕێناکەوێ لەوێ بخوێنێ، دەچێتە بەغدا و ساڵی ١٩٢٤ - ١٩٢٥ لە &#34;دار العلوم&#34; بەسەردەبا لەوێش لەبەر بژێوی بژی و لە ساڵی ١٩٢٦ - ١٩٢٧دا ەگەڕێتەوە بۆ سلێمانی، لەوکاتەدا لەبەر تەنگوچەڵەمەی ژیان ناچاری دەکا دوکانێکی جگەرەچێتی بکاتەوە، بەڵام ئەمەش سەرناگرێ ‌و دەستدەکات بە جگەرە ‌و شقارتە فرۆشتنی دەستگێڕی و پاشان پەنا ئەباتە بەر &#34;ئەشغاڵ&#34; و بە ڕۆژانە لە ڕێگای عەربەت ئیش ئەکاو چەند مانگێک لەسەر ئەم ئیشە دەبێت.

لە ١٩٢٨دا بۆ ماوەی چەند مانگێک لە ھەولێر ژیاوە، لەو سەردەمەدا خوالێخۆش‌ بوو &#34;قالەی ئایشە خان&#34; ئەندازیاری ئەشغاڵ بووە ‌و سەرپەرشتی کردنەوەی ڕێگای (ھەولێر - ڕەواندز - ڕایاتی) کردووە بێکەس دۆستی لە ئەشغاڵ(ئاوەدانکردنەوە) دامەزراندووە.

ھەر لەو ساڵەدا بێکەس دەبێ بە مامۆستای &#34;زانستی&#34; و لە ساڵی ١٩٢٩دا دەبیستێ باوکی لە مەرعەش لە تورکیا مردووە لە ساڵی ١٩٣٠دا بە ھەر حاڵێک بووە بەدوای میراتی باوکیا ئەچێ بۆ تورکیا، ھەر لەو ساڵەدا بە نائومێدی دەگەڕێتەوە.

ھەر لەو ساڵەدا بوو ڕاپەڕینەکەی شەشی ئەیلوول لە دژی ھەڵبرژادنە ساختەکەی دەزگای پادشایەتی ڕوویدا بێکەس یەکێک بوو لەو نیشتمان پەروەرانەی سەرکردایەتی ئەو ڕاپەڕینەیان کرد و تێیدا برینداریش بوو.

لەئەنجامی ئەو ڕۆڵەدا ئەیگرن ‌و ئەیخەنە بەندیخانەوە، ھەر لەسەر ئەم بەشداربوون ‌و سەرکردایەتیە بۆ شۆڕش لەسەر کاریش لایدەبەن، بۆیە هەر لەو کاتەدا ھۆنراوە بەناوبانگەکەی &#34;ئەی وەتەن مەفتوونی تۆم...&#34;ی لە ناو  بەندینخانەدا نووسیوەتەوە:

ئەی وەتەن مەفتوونی تۆم ...
ئەی وەتەن مەفتوونی تۆم‌ و شێوەتم بیرکەوتەوە
وەختی بەندییی و ئەسارەت، پێ بە تەوق ‌و کۆتەوە
من لە زیکرو فیکی تۆ غافڵ نەبووم، وا تێنەگەی
حەپس و تێ‌ھەڵدان و زیللەت تۆی لە بیر بردۆتەوە

ئەو ساتەی لە بەندینخانە دێتە دەرەوە، قوتابخانەیەک ئەکاتەوە بۆ ئەوەی وانەی تێدا بڵێتەوە ‌و پێی بژی، لە ١٩٣٣دا دەبێتە  مامۆستا ‌و دەچێتە مۆرتکەی بازیان ‌و پاشان دەچێتە تەوێڵە.

 لە ھاوینی ١٩٣٥دا لەگەڵ کۆمەڵە مامۆستایەک، لەوانەش یەکێکیان مامۆستا گۆرانی شاعیری بەناوبانگ بووە، بەشداری لە کۆرسێکدا کردووە لە بەغدا بۆ مامۆستایان ئامادەکراوە بێ‌کەس لەو سەردەمەدا مامۆستای قوتابخانەی سەرەتایی بازیان بووە.

لە ساڵی ١٩٣٧دا لە کاری میریدا نامێنێت ئەمەش لە ترسی حکومەت بوە بۆ بێکەس چونکە وایان بینیوە کە مامۆستایەکی نەترسی وەھا لە سلێمانیدا ھەبێ گیانی خەبات ‌و کوردایەتی بڵاوبکاتەوە، بۆیە میری دووری ئەخاتەوە بۆ حیللە و پاش ساڵێک ئەینێرێ بۆ عەمارە. بەڵام بێکەس ڕازی نابێت بچێ و دەست لە ئیشەکەی ھەڵئەگرێ و دێتەوە سلێمانی لەوێش قوتابخانەیەک ئەکاتەوە تا ١٩٤١ وانەی تێدا ئەڵێتەوە ئینجا ئەیکەنەوە بە مامۆستای قوتابخانەکانی میری ‌و تا دوایی ساڵی ١٩٤٨دا لە قەرەداغ ‌و سلێمانی ‌و سورداش و ھەڵەبجە مامۆستا ئەبێ.

لە ١٩٤٨.١٢.١٨دا بۆ یەکجاری سەر ئەنێتەوە و کۆچی دوای دەکات .

بێ‌کەس جگە لە زمانی کوردی، عەرەبی و فارسی و تاڕادەیەک ئینگلیزیشی زانیوە، بەتایبەتی لە عەرەبیدا دەستێکی باڵای ھەبووە، ھۆنراوەیەکی زۆری عەرەبی لەبەربووە. ھەروەھا دە وترێت،‌ کە &#34;معلقاتی سبعە&#34; بەتەواوەتی لەبەربووە.

بێ‌کەس دووژنی ھێناوە: یەکەمیان لە ساڵی ١٩٣٥دا، بەڵام ‌پاش ساڵێک بە نەخۆشی دەردەباریکە کۆچی دواییکردووە ‌و مردنەکەی کارێکی زۆری کردۆتە سەر دەروونی بێ‌کەس ‌و وای لێکردووە ماوەیەک گۆشەگیری ببێت.
لە ژنی یەکەمیدا کچێک و لە ژنی دووھەمیذیدا دوو کچ ‌و کوڕێکی هەبووە، کوڕەکەشی (شێرکۆبێکەسی) شاعیری بەناوبانگ بوو .



end
