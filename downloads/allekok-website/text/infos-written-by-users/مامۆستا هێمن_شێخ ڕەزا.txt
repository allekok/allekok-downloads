🔸لە بەهاری شیلاناوێوە تا پایزی ورمێ.
🔸فەرهاد شاکەلی گۆڤاری مامۆستای کورد.
🔹ئەستێرە (*) یانی؛ فەرهاد شاکەلی.
🔹هێڵی ڕەش (ـ) یانی؛ مامۆستا هێمن.

٭ ئەی شێخ ڕەزا...؟
ـ وەڵڵاهی کاکە، شێخ ڕەزا بەڕاستی نازیمێکی چاکە...
٭ نازیم...؟
ـ نازیم، فەرقی هەیە بە عەقیدەی من. یەعنی توانیویەتی وەزن و قافیە و قالبی زۆر جووان دروست بکا. بەڵام شێعرەکانی سەرفی نەزەر لەوەی هەجون، تەنز نین...
٭ ئەی ئەوە، بە ڕەئی تۆ، تازە نییە؟ شتێکی تازە نەبوو لە ئەدەبی کوردیدا؟!
ـ نەخێر... دە ئەدەبی کوریدا تازەن، بۆچی...
٭ ئەی زمانی شێخ ڕەزا، بۆچی پیاو باسی ئەوەش نەکا..؟
ـ ئای ... زۆر، زۆر... بەڕاستی ڕەوانە...
٭ زمانێکی زۆر سوارە...
ـ زۆر ڕەوانە... زۆر سوارە... عەرزم کردی، من لەباری وەزندا شێخ ڕەزا زۆر بە گەورە دەزانم و، لەباری وەیدا کە تەعبیری کوردانەیشی هێناوەتە ناو شیعری خۆیەوە، کە لە پێش ویدا دیارە لە شیعری نالیدا کەم تا کورتێک دەبینرێ، لە بیرت نەچێ بەڵام:
کارێ کە غەم و دەردی فیراقت بە منی کرد
سەرما بە ھەتیو، با بە دەواری شڕی ناکا
ئیدی کوردی کوردییە. لەبەر وەی شێخ ڕەزاشم... بەڵام بەداخەوە شێعرەکانی زۆریان ڕووی مەجلیسیان نییە ئیدی... دەڵێی چی... تۆ خوداکەی... ئەوە لە کن خۆمان بێ ئینشائەڵڵا، خۆ ئەوە بۆ هەموو کەس لێنادەی... ڕۆژێکی کچەکانی تەلەبەی بەشی کوردی دانشکەدەی بەغدا هاتنە لام هەموویان پێدەکەنین...
٭ جا کوا کچمان هەبوو...؟
ـ بەدی، سێ چوارێکمان هەبوو...
٭ نیویان لە پیاو دەچوون.
ـ هاها... وا... هاتنە لام، پێدەکەنین سەیر. کوتم بەچی پێدەکەنن؟ کوتیان وەڵڵا مامۆستا عەلائەددین سەجادی ئەوڕۆ لەسەر دەرس باسی شێخ ڕەزای بۆ کردووین و ئەو شێعرەشی بە نموونە خوێندۆتەوە:
بەو جووتە گونە من کە دەڵێی عەنتەری نێرم
لێم لادە نەوەک بتخەمە بەر حەملەیی کێرم
دەیگوت مامۆستامان بۆ خۆمان وەک عەنتەری نێر هاتبووە بەرچاو (هەموومان پێدەکەنین)... هەموو پێدەکەنین، بەڕاستی ئەگەر لە بیرت بێ ڕەنگبێ، مامۆستا ئەگەر ڕووتت کردباوە، ڕەنگبێ لە شتێکی سەیری بکردایە... بەڵێ... شێخ ڕەزا بەداخەوە، شێعڕەکانی، بڵێم چی، بۆ پێکەنین دەبن، بۆ خۆشی دەبن. بەڵام کاکە، شێخ ڕەزا، ئەوکەسەی شارەزای ئەدەبی فارسی بێ، زۆر شاگردی عوبەیدی زاکانی بووە، زۆریش لەوی شاعیرتر بووە، یانی، موسەللـەتتر بووە بەسەر  وەزن و قافیە و ... بەڵام ئی شێعری عویەیدی زاکانی دە عەینی حاڵدا کە جنێوی داوە، کە هەجوی کردووە، نەتیجەیەکی موسبەتی لە شێعرەکانی وەرگرتووە، بەداخەوە شێخ ڕەزا هەر جنێوی داوە ، بۆ خۆت دەزانی... ئەم جنێودانە وە نەبێ بۆیە بووبێ ئیسلاحی جامیعەی بکا... دەنا حاجی قادری کۆییش جنێوی گەوریە. بەڵام هێمن لە مەقابیلی وەیدا دەڵێ‌: وەکو باڵی پەری پاکە جنێوت... چونکو جنێوەکەی موسبەت بووە. لەبەروەی ئەو نەقدەم لە شێخ ڕەزا هەیه... و پێم وایە، با ئەوەش دەربارەی شێخ ڕەزا بڵێم: هیچ کوردێک لە شێخ ڕەزای، ئەلعانیش فارسی چاکتر نازانێ... 
٭ فارسی؟
ـ بەڵێ... بەعەقیدەی من، ئەلعانیش، لەو کوردستانە ئێرانەیدا، کە هەموومان بە فارسیمان خوێندووە، هیچمان ناتوانین شێعری فارسی وەکو‌ وی بڵێین. مەحشەرێکە لە شێعری فارسیدا کە پیاو هەر سەری... تەعەججوب دەمێنێ. ئەڵبەتە من  دەگەڵ فێکرەکەی یەک نیم، بەڵام تەماشای ئەو دوو شێعرە دەڵێ: 
رسم فرنگیان کلە از سر فکندن است
تعظیم چون کنند خداوند جاه را
من اکتفا به شیوهٔ ایشان نمی کنم
هم سر بە پایت افکنم و هم کلاە را
کە ڕەنگبێ شاعیرە مەدداحەکانی فارس بۆ خۆیان مەدحی وای پادشایان نەکردووە، ئەمما پێم وایە هیچی نەداوەتێ چونکو کورد بووه... (پێدەکەنێ) ... بەڵێ...

✍ هەواری خاڵی، سەرجەمی نووسینی هێمن، هەولێر ـ ئاراس ۲۰۰۳، لاپەڕە ۲۷٦ـ ۲۷۸.
end
