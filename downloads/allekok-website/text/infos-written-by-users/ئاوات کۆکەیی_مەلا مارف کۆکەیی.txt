دیوانی ( مەلا مارف کۆکەیی) و وەدیهاتنی ئاواتێکم

هەریەک لەمامۆستایان ( مستەفا کۆکەیی و عەبدوڵڵا سەمەدی) دیوانی مەلامارف کۆکەیی-یان لە دووتوێی ٤٨٨ لاپەڕەدا، ئامادەو چاپ کردووە، ئەم دوو زاتە رەنجی تاقەت پڕوکێنی فەرهادیان داوە تا پارچە پارچە ئەو شیعرانەی لەسەرو ژێری رەفەو کەلێنە نەدیوە تۆزلێنیشتووەکان و لەلای خەمخۆرانی شیعرو ئەدەب، خامۆش ببوون، یان پارێزراوبوون، کۆیان کردۆتەوە، بەڵام خۆشبەختانە وەک فەرهاد رەنج بەبا نەبوون و بەرهەمێکی نایابیان بۆ ئێمەی خوینەران و بۆ شادکردنی گیانی مەلامارف، فەراهەم کردووە.
دیسان ئەوەش هەموو بەرهەمەکانی ئەو شاعیرە نییە، چونکە لەسەردەمێکی تاریکی وەک ئەوەی شاعیر تیادا ژیاوە، هەژاری و نەبوونی نانی شەو، دەربەدەری، گێچەڵی ئاغاو بەنا‌هەق کوشتنی کوڕە گەورەکەی، نەبوونی دەرفەت و هۆکارەکانی پاراستنی بەرهەمەکانی، تێپەڕینی ٧١ ساڵ بەسەر کۆچی دواییەکەی و زۆری تریش، بوونەتە هۆکاری فەوتان و تیاچوونی بەشیکی زۆر لە شیعرەکانی.
.............................................................................................
شیعرەکانی مەلامارف کۆکەیی لەئاستیێکی باڵاو تێگەیشتنێکی قوڵدایە، بریتین لە: هەست و سۆزی دەروون، پیاهەڵدانی سروشت، نیشتمانی، ئاینی، رەخنە، داشۆرین، بۆنە، پەسن و پیا هەڵگوتن.
ئەگەر بێت و شیکردنەوەو راڤە بۆ شیعرەکانی بکرێت، ئەوسا زیاتر گەورەیی و ئاستی بەرزی رۆشنبیریی و ئاگایی و پێشکەوتنی ئەو شاعیرە لەو سەردەمە دواکەوتووییە دەردەکەوێت، گلەیی لەدواکەوتوویی کورد کردووە، هانی پێشکەوتن و خۆرۆشنبیرکردنی داوە، باسی چەوت و چەوێڵییەکانی کردووە، بەچوار زمان شیعری نووسیوە، بەڵام ئێرە دەرفەتی ئەوەی تێدانیە کە بەوردی باسی هەموو ئەوانە بکەین.
بەڵام دەکرێت ئەم نمونە باس بکەین: لە روی رامیارییەوە ئاستی تێگەیشتنی مەلا مارف ئەوەندە بەرز بووە داوای لەخەڵک کردووە هۆشیاربن و خەبات بۆ دامەزراندنی کۆماری کوردستان بکەن، کاتێک خەڵک بەخەونیش ئازدی و کیانی کوردی نەبینیوەو بیری لێنەکردۆتەوە، چەندین ساڵ پێش دامەزراندنی یەکەم کۆماری کوردستان، مەلا مارف شیعرێکی بەناوی ( بیکەن بەجمهوری) نووسیوە کە دەری دەخات پیاوێک بووە پڕاوپڕبووە لەهەستی نیشتمانی و حەسرەتی ئازادی و لەهەمانکاتیشدا توانج و تەوسی لەوانە گرتووە لەهەلومەرجی دواکەوتوویی گیریان خواردووەو بیرێکی رۆشن و نیشتمانیانەیان نەبووە.
ئەمە چوار دێڕی کۆتایی شیعرەکەیە:
مەگەر تۆش هەر بەپشتێندی زل و پێچ و شەدەو هەوری 
بنازی بیکەیە ئەسبابی کیبرو فەخـــرو مەغرووری
بـــرا بیری چرایێکی بــکەن تاریکە شەو دادێ
قیامێکی بکەن تا فرسەتە بیکەن بە جمهووری
........................................................
دەبێت دان بەوەشدا بنێم کە هەندێک لەشیعرەکانی بە خەوش دادەندرێت و لەئاستی کەسایەتی و تێگەیشتن و گەورەیی ئەودانین، بەڵام ئەگەر بۆنەی وتنی شیعرەکان و بارودۆخی نا لەباری ئەوسای سەردەمی شاعیر بەگشتی و هی شاعیر بەتایبەتی رەچاو بکرێت، ئەسا زۆر لۆمەو سەرکۆنە ناکرێت و هەقی پێدەدرێت، ئەمە جگە لەوەی دەشێت هۆکارگەلێکیش هەبن بۆوتنیان و ئێمە لێی بێ ئاگابین.
........................................................................................................
مەلا مارف کۆکەیی، ساڵی ١٨٧٥ لەدایک بووەو ساڵی ١٩٤٥ کۆچی دوایی کردووە، لەکوردستابی خۆرهەڵات دەرسی ئاینی خوێندووەو لەتەمەنی ١٢ساڵیشدا چۆتە کوردستانی باشورو لەخانەقای مەحوی لەشاری سلێمانی ماوەی دوو ساڵ و نیو دەرسی خوێندووە و پاشان براکانی بروویانەوە.
لەتەمەنی ٢٦ ساڵیدا ژنی هێناوە، ساڵی ١٩٣٩ ئامینە خانی هاوسەری کۆچی دوایی کردووەو دوای ئەو ژنی نەهێناوەتەوە، هەمان ساڵ بینایی چاوەکانی لەدەستداوە.
مامۆستای گەورەی ئاینی و ئیمام و وتارخوێنی مزگەوت بووە.
ئاوات کۆکەیی
٥/ ١١/ ٢٠١٦
end
