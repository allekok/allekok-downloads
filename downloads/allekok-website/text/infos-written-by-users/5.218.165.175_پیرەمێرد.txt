


پیرەمێرد لە توێژینەوەیەکی ئەکادیمیدا
رابەرێکی رۆژنامەگەریی خۆڕسک و بیریارێکی نەتەوەیی
2018-04-01

توێژینەوەی- هێرۆ خواكەرەم زۆراب

(1-2)
پێشەكی
رۆڵی تاكەكەس لە مێژووی نەتەوەو كۆمەڵەكاندا، زۆرجار تەنها وەك ئەوە سەیر ناكرێت كە مرۆڤێكە و رۆڵی خۆی دەنەخشێنێت، بەڵكو بایەخێكی گەورەتری لەوەدایە، كە كۆڵی ئەوانی دیكەی هەڵگرتووەو لەجیاتی ئەوانیش هەنگاو دەنێت، ئەو بەستەڵەكانە دەشكێنێت‌و رێگای فراژووتن‌و پەرەسەندن دەكاتەوە، كە ئەگەر ئەو نەبێت، ئەوا بۆ قۆناغێكی دوورتر دوادەكەوێت، یاخود ئەو هەنگاوە هەر نانرێت.
كەسایەتی‌و شاعیری گەورەی كورد (پیرەمێرد) یەك لەو كەسایەتییە رچەشكێنانەیە كە لە مێژووی كەلتوریی‌و رۆشنبیریی ئێمەدا هەڵكەوتووە، پێگەی لە مێژووی كوردو ئەدەبیاتی كوردیی‌و بواژانەوەی كەلتوریی‌و كەلەپوریی كوردیدا نكوڵی لێنەكراوە.

گرنگیی ئەم توێژینەوەیە:
لەم توێژینەوەیدا بەشێوەیەكی كورت هەوڵمانداوە تێڕوانینەكانمان بۆ ئەم كەسایەتییە سەبارەت بە لایەنی كۆمەڵایەتی‌و كەلتوریی‌و سیاسی گەلەكەمان بخەینەڕوو، هەرچەندە هەڵویست‌و تێڕوانینی ئەم كەسایەتییە پێویستی بە نووسینی دەیان كتێب‌و بەرگ هەیە، ئەم توێژینەوەی ئێمە وەك دڵۆپێكە لە دەریایەك.
پیرەمێرد یەكێك بووە لە كاراكتەرەكانی ئەدەبی كوردی كە نەك هەر تەنها بە بەرهەمی خۆی توانیویەتی خزمەتی كوردو زمانی كوردی بكات، بەڵكو بەهۆی ئەوەوە كە لەناو جەرگەی ژیانی كوردەواریدا بووە، گەلێك ناوچەو دێهاتی كوردستانی پشكنیوە، بە فەقێیەتی بەناو مزگەوتەكانی كوردستاندا گەڕاوە، گەلی پەندی پێشنان‌و قسەی نەستەق‌و داستان‌و ئەفسانەی كۆنی ناو كوردەواریی لە دەمی خەڵكەوە بیستووە، كە لەرۆژنامەكەیدا بۆی نووسیوین‌و بەشێوەیەكی دڵگیر، بە پەخشان یاخود بە هەڵبەست بۆی بڵاوكردوینەتەوە‌و لە فەوتاندن‌و بیرچوونەوەو لەناوچوون رزگاریكردوون.
میتۆدی توێژینەوەكە:
ئەم توێژینەوەیە لە رووی میتۆدەوە پەیڕەوی میتۆدی مێژوویی شیكاریی كردووە، لەو دیدگایەوە هەوڵمانداوە ئەو بوارانەی پیرەمێرد كاری تێداكردووە بیخەینەڕوو.
پێكهاتەی توێژینەوەكە:
توێژینەوەكەمان لە پێشەكی و دەروازەو دوو بەش‌و ئەنجام‌و لیستی سەرچاوەكان پێكهاتووە. لەبەشی یەكەم‌و لە دوو باسدا، رۆڵی پیرەمێرد لە ژیانی سیاسیدا خراوەتەڕوو، پاشان باسی رۆڵی پیرەمیرد لە ژیانی كۆمەڵایەتیدا كراوە.
لەبەشی دووەمیشدا‌و لە سی باسدا، رۆڵی پیرەمێرد لە ژیانی كەلتووریدا ئاماژەی پێكراوە، لە سەرەتاوە رۆڵی پیرەمێرد لە رۆژنامەگەریی كوردیدا، دواتر چاپكراو و بڵاوكراوەكانی پیرەمێرد‌و دیارترین هەوڵەكانی بۆ بۆنەو یادە نەتەوەیی‌و میللییەكان باسكراوە.
سەرچاوەكانی توێژینەوەكە:
ئەو سەرچاوانەی لەم توێژینەوەیەدا بەكارهاتوون، زۆرو جۆراوجۆرن، بەڵام (باخێك لە ووشە) وەك سەرچاوەی سەرەكی ئەم توێژینەوەیە بەكارهێنراوە، ئەوە جگە لەگەڕانەوە بۆ رۆژنامەو بڵاوكراوەكانی ژیانەوەو ژیان‌و ژین، راستەوخۆ دەربڕی دیدو تێڕوانینەكانی پیرەمێردن.
گرفتی بەردەم توێژینەوەكە
دیارترین گرفتەكان نەبوونی كاتی پێویست بوو بۆ گەڕان بەدوای سەرچاوەكاندا.

دەروازە
بەشی یەكەم
باسی یەكەم – ڕۆڵی پیرەمێرد لە ژیانی سیاسیدا:
بیروباوەڕی سیاسیی پیرەمێرد لە دەوروبەری جەنگی دووەمی جیهانیدا تا ناوەڕاستی سەدەی بیستەم، وەكو ئەو بیروڕا سیاسییانە بوو كە لەو رۆژگارەدا لەناوەوە بوون، پیرەمێرد لە دژی توركچیەتی (كەمالیزم) بوو، لەبەرئەوەبوو وڵاتی عوسمانی بەجێهێشت، هەروەها دژی ئەڵمانیای نازی‌و ئیتاڵیای فاشیستی‌و یابانی عەسكەرتاریی بوو، لە هەڵسوكەوتیدا زیاتر بەلای ئینگلیز دەشكایەوە، خەڵكی بەپیاوی ئینگلیزیان لەقەڵەمداوە، وەكو خۆی دەڵی ئەوان بەپیاوی ئینگلیزیان دانابوو، تێنەگەشتبوون كە ئەو ئینگلیزی بۆ خۆی خۆش ناوێ، بەڵكو لەبەرئەوەی لە رەوشت‌و ئەخلاقی ئەوان دەرسێكی كارگێڕیی وەردەگرێ ئەگەر پەیڕەوی ئادابی ئەوان بكرێ (11).
پیرەمێرد لە دژی دەوڵەتی سۆڤیەت (روسیا)‌و بیروباوەڕی ماركسیزم بوو، بۆ ئەم مەسەلەیە نامیلكەیەكی پەخشانی هونەری بەناوی (ئاوە رەشەی روسی سوور) نووسیوەو لە ساڵی 1940 لە سلێمانی بڵاویكردۆتەوە، واتە پێش ئەوەی روسیا تووشی جەنگی دووەم بێت، ئەم بەرهەمە بریتییە لە پەخشانێكی ئەدەبی‌و سیاسی بەزمانێكی جوان‌و پاراو نووسراوەتەوە، ناوی لە هەموو ئەو زانیاری‌و هەواڵە زۆرانەی لەبابەت پیرەمێردەوە بڵاوكراونەتەوە نەهاتووە، جگە لەوە لە هەڵویستێكی دیكەدا پیرەمیرد بەگلەییەوە بەرگریی لەخۆی دەكاو نووسیویەتی: برناردشۆ لەجێیەك دەژی خەڵكی لەسەر سەری خۆیانی دادەنێن، من لەشوێنێك دام دەڵێن بڕوخێ، دیارە وشەی (بڕوخێ) دروشمی هەمیشەیی كۆمۆنیستانی كوردستان بوو، لە كوردستانی عیراق بۆ رووخانی ئیمپڕیالیزم‌و دامودەزگای میری تا كودەتا سوپاییەكەی 14 ی تەمووزی ساڵی 1958 بەكاردەهێنرا (12).
ساڵی 1908 كاتێك مەشرووتیەت راگەیەندرا، هەندێك لەو رۆشنبیرە كوردانەی دوورخرابوونەوە، گەڕانەوە بۆ ئەستەمبوڵ، بەشێوەیەكی ئاشكرا پشتیوانیان لە مەشرووتیەت كردو خۆیان كردووە بەخاوەنی (13) .
دوای سەركەوتنی شۆڕشی توركە لاوەكان كە بە مەشرووتە‌و شۆڕشی ئیتحادیەكان ناسراوە، كورد كەوتنە خۆیان، ویستیان ئەم هەلە لەكیس نەدەن‌و كۆمەڵەیەكی سیاسی دابمەزرێنن‌و رۆژنامەیەكی كوردیش دەربكەن، (ئەمین عالی بەدرخان‌و شەریف پاشا‌و شێخ عەبدولقادری شەمزینی)‌و ژمارەیەك ناسراوی تر كۆمەڵەی (تەعاون‌و تەرەقی كوردستان) یان دامەزراندو بەناوییەوە (كورد تەعاون و تەرەقی غەزەتەسی) یان بڵاوكردەوە، حەقیقەتێك هەیە لای مێژوونووسان ئاشكرایە، ئەویش ئەوەیە زۆربەی ئەو كوردە ناودارانەی لەكاری رۆژنامەنووسیدا خەریكبوون، تیكەڵاوی جیهانی سیاسی بوون، تۆفیقیش یەكێ بووە لەو پیاوانە. بۆیە بۆتە ئەندامی دەستەی باڵای كۆمەڵەو بەرپرسیاری رۆژنامەكەش بووە (14) .
مامۆستا عەلائەدین سەجادی نووسیویەتی: «كۆمەڵێكی كوردی بەریاسەتی شێخ عەبدولقادری شێخ عەبدوڵڵا پێكهات ئەم-واتە پیرەمێرد – یەكێك بووە لەو ئەندامە ئەساسیانەی ئەو كۆمەڵە، رۆژنامەیەكی كوردییان دەرهێناوە كە ناوی (كورد) بوو، ئیمتیازی بە ناوی خاوەنی تەرجەمەوەبوو –مەبەستی لە پیرەمێردە»(15) .
پیرەمێرد شانبەشانی خەباتی فیكریی‌و روناكبیریی لە خەباتی سیاسیدا بەشداربووە، سەربەرزانە باسی خەبات‌و تێكۆشانی ئەو سەردەمەی دەكات، «من ئەو تۆفیقەم لەئەوەڵ تەشەككولی جەمعیەتی كوردا لە ئەستەمووڵ هەتا ئێستا لەهموو جەمعیاتی كوردا سەلاحیەتدار بووم» (16)، یان كە بەشانازییەوە دەڵێ: «لەپێش عمومی ئەم تەبەقەیەی ئێستای كوردەواریدا ماخۆلانی كوردایەتی‌و قەومیەت‌و وەتەنیەتم كەوتە كەللەوە لە ئەستەموول نەعرەی وەتەنیم كێشا»، هەرلەم بوارەدا باسی بەشداربوونی خۆی لە شۆڕشی كوردا دەكات، «لەسەورەو قۆمیەتی ئەرزەڕۆمی كورداندا لەگەڵ خالدبەگ‌و یوسف زیائـ-‌و دكتۆر فوئاد كەمالداو لەخزمەت مەلا سەعیدی بدیع الزماندا رەنجم ئەداو ئیدارەی عورفی لەئەستەمووڵ بە ئیعدام مەحكوومی كردم» (17).
ئەم چوار بەڵگەیە بەقەڵەمی پیرەمێرد نووسراون: «لەئەستەمووڵ غەزەتەی – كوردم دەرئەهێنا»، «لەپایتەختدا -واتە ئەستەمووڵ- غەزەتەی كوردم دەردەكردو لەغەزەتەی -محیگ مصدر-ی میسردا ووتارم دەنووسی»، «بەوە دەنازم كە غەزەتەی كورد لە ئەستەمووڵ من خاوەن‌و سەرنووسەری بووم»، «ئێستا خوا دەرووی لێ كردینەوە گۆڤارو كڵێشەو چاپ كەوتۆتە ناومان، نۆبەرەی غەزەتەمان لە ئەستەمووڵ غەزەتەی كوردبوو كە ئیمتیازی، ئیمتیازەكەی، بەر من كەوت» (18).
حاجی تۆفیق ئیتر بەتەواوی خوی دایە سەر نووسین‌و وەرگێڕان‌و شیعرو كاروباری سیاسیی‌و روناكبیریی‌و رۆژنامەنووسی، لەم ماوەیەدا بەسێ ناو بەرهەمی بڵاوكردۆتەوە: سلیمانلی تۆفیق، س.ت – كە ئەمیش كورتكراوەی یەكەمیانە، پیرە كورد(19).
لەمانەوە بۆمان دەردەكەوێ كە (پیرە كورد) لەپاڵ خەباتی فیكریی‌و رووناكبیریدا لەخەباتی سیاسیشدا بەشداربووە، بەڵگەش بۆ ئەم رایەمان لێرەدا چەند نموونەیەك باسدەكەین، لەئاهەنگی بیست ساڵەی رێبازی سەربەرزی رۆژنامەی (ژین)دا لە سلێمانی، ئەدیب‌و نووسەری ناسراو (مەعروف جیاووك) كە ئەو دەمە موتەسەریفی سلێمانی بوو لە وتارەكەیدا وتوویەتی: «ئەم حاجی تۆفیقە كوا بەرامبەرم وەستاوە، گوێی لە دەنگمە لە ساڵی1318ی رۆمیدا لەئەستەموول بەڕێكەوت لەماڵی شریف سهل پاشادا یەكدگیربووین، وابزانم تەبیعەتیشمان لەدوو نوقتەی موهیم دا رێك كەوت یەكێكیان سەربزێوی میللەت، دووەمیان زەوقی ئەدەبی بوو»(20) .
لە وتارەكەی (جیاووك)دا بەئاشكرا دیارە كە لەپاڵ خولیای ئەدەبیدا، پیرەمێرد گیانی میللەت پەروەری وەك مرۆڤێكی یاخیبووی شۆڕشگێڕ تێدابووە، ئەم باسەی (جیاووك) لەژیانی پیرەمێرداو لەساڵی 1946 رووبەڕوو وتراوە، دوای كۆچیشی لە چلەی ماتەمینیدا، جارێكی تر (جیاووك) ئەو حەقیقەتەی دووبارە كردۆتەوە كە وتوویەتی: «42 ساڵ لەمەوپێش حاجی تۆفیقم لە ئەستەمووڵ ناسی، لە وتارو كردەوەو شێوەیا بۆم دەركەوت كە لەبنەو بنەچەوە كوردو كورد پەرست بوو، ئیمانێكی زۆر گەورەی بە كوردایەتی هەبوو، هەندێ جار ئەم دواندو شیعری بۆ ئەخوێندمەوەو ئەیگووت: ئەزانیت چیمان پێویستە؟ ئەبێ میللەت فێركەین كە حوڕییەتی شەخسی، ئیستقلالی فیكری، شعورو موحیبەتی قەومی چیە؟»(21) .
ئینجا لەم وتارەی مەعروف جیاووكەوە دەردەكەوێت كە سەربزێوی میللەت دەبێ لای ئەدیبێك چۆن بكەوێتەوە، هەر ئەم گیانەبوو كە پاڵی پێوەناو خەباتی ژێرزەمینی پیرەكورد ئاشكرابوو خرایە بەندینخانەوە، خۆی دەنووسێت: «هەندێ شت هەیە بەترس‌و لەرزو تەهلەكە تێ دەپەڕێ كەچی لەپاش چەند ساڵێك كە یادی ئەكەیتەوە وەك چوبی بۆ سەیران وا ئەیگێڕیتەوە، من خۆم ئەمانەم بەسەرهاتووە، كە لە زیندانی ژێرزەمینی بلوكی بەكر ئاغای ئەستەموول گیرابووم، بەیعی خنكاندنم بوو، ئێستاكە ئەیگێڕمەوە ئەمەندە بەلەزەتە وەك لە راووشكار‌و دۆشەكی نەرمی یارا بووبم وایە)(22) .
جارێكی تریش ئەم گرتن‌و فەرمانی خنكاندنە سەرلەنوێ تووشی دەبێتەوە‌و لەگەڵ پەرەسەندنی شۆڕشەكەدا دەسەڵاتی دوژمن بەكوردی ئەتاتورك‌و حزبی -اتحادو ترقی- داوای دەكەن بۆ دادگا، ئەم خۆی ون دەكات‌و دەگەڕێتەوە بۆ عیراق، ئەوانیش بەشێوەی -غیاب-ی حوكمی خنكاندنی دەردەكەن، پیرەمێرد باسی ئەمە دەكات، «لەسەورەو كۆمیتەی ئەرزڕۆمی كوردا لەخزمەت مەلا سەعیدی بدیع الزمان دا رەنجم دەدا، ئیدارەی عورفی ئەستەمووڵ بە ئیعدام مەحكوومی كردم»(23). پیرەكورد ئەم ساڵانەی دوایی لەتوركیا زۆر بەناخۆشی بردەسەر، ئازاردان‌و راونان‌و گرتن‌و خۆشاردنەوە لەلایەك، حاڵی كوردیش بەدەست (كەمالی)یەكانەوە لەولاوە بوەستێ.

باسی دووەم – ڕۆڵی پیرەمێرد لە ژیانی كۆمەڵایەتیدا:
پیرەمێرد بایەخی بە ژیانی كۆمەڵایەتی داوە، ئاوڕدانەوەی زۆری هەیە لەم لایەنەوە، بەتایبەتی ژیانی گوند‌و دێهات‌و كۆچەریی، لەمەشدا بایەخێكی زۆری بە ئێلانی جاف داوە (24).
پیرەمێرد هەوڵیداوە باری نالەبارو دواكەوتووی كۆمەڵ بخاتەڕوو، ناتەواویەكانی دەستنیشان بكات، تەنانەت گەلێك جار چارەسەری زۆر شارەزایانەی بۆ دۆزیونەتەوە‌و بەئاشكرا نیشانی كاربەدەستانی داوە (25) .
لەبارەی پشتیوانیكردنی ژنان‌و هاندانیان بۆ بەرگریكردن لە مافەكانیان، پیرەمێرد هەوڵیداوە سەرنج بۆ ژیانی ئەورپا رابكێشێت كە چۆن ئافرەت بێ ترس‌و دڵەڕاوكی كاردەكات، بیانووی جوانی‌و ناسكی‌و سەرنجڕاكێشییان لەنێوان چوار دیواردا بەندی نەكردوون، «ئەوانەی عالەمی مەدەنیەتی ئەوروپا یان دیوە لێیان…ئافرەتیان زۆرتر لە كارا دیوە، یان ژنان لەم بازاڕی جیهانەدا كە سەراپای ئەندامیان جلوەی نووری لێ ئەبارێ وەك خونچەی گوڵەباخی بەهەشتن. دیارە ئەوانیش وەك بەشەر هەواو هەوەسێكی زیندەگی‌و كامەرانیان هەیە، چە رەوایە ئەوانە بخەنە چوار دیوارێكی بەندینخانەی رۆح‌و حەیاتەوە‌و گرۆهێكی ڕیش بۆزی سەرو سورەت پڕلەتۆزیان بەسەردا زاڵ بكەن، ئەبێ ئەو ناوەیە كە نابەدڵ لەوانە پەیدا ئەبێ چە هیوایەكیان پێ بێ. لەهەموو تەحلیل‌و بەراوردی حیكمەتدا دەركەوتووە كە حسیاتی وردو نازك‌و شعوری بەزەیی‌و دڵسۆزی ژنان لە پیاوان باڵاترە، بەو بەدەنە لەتیفەو رۆحە نازكەوە بۆ پەروەرشی منداڵ‌و خزمەتی نەخۆش‌و غەمی گوزەران، زۆر جار رۆحی خۆیان ئەخەنە تەهلوكەوە (26).
هەروەها لەباسی توانست‌و بەهرەمەندیی خوێندەواریی‌و پەروەردەیی‌و ئەدەبیدا، ئاماژەی بۆ ئەوە كردووە كە لە هەندێك كاتدا ئافرەتان بەرهەم‌و تێكستەكانیان لە هی پیاوان باڵاتربووە، بەڵام شەرم‌و كەمڕوویی وایكردووە نەتوانن بێنەمەیدان، «زۆر ژنی وا هەیە كە لە پیاوەتی‌و رەویەی بزرگی‌و دەستگیری بێ چارەكان‌و ئیدارەی میوان‌و دیواخان‌و فكری ئیجتماعی‌و سیاسی‌و ئیداریدا پیاوان‌و پیاوانیان هێشوویان لەپشتەوە ناكەن. من هەمیشە هیواداری تەبەقەی كچان‌و ژنانی خوێندەوارم بە تەربییەی عیلم و فەن ئەولادی وا پێبگەیەنن كە خزمەتی قەوم و نیشتمان بكەن‌و قەومەكەی خۆیان سەرخەن، كە چ نەزەران هێشتا ژنانمان بە كوتەكی بەر خەڕەك و دایەنی بە بێشكە ئەزانن، توركیە حەقی مەبعووسی‌و دكتۆری‌و ئەوقاتی دانێ، ئێمە تازە خەریكین بە نووكە شەق لەگەڵیان ببزوێینەوە !!. لەكۆندا لەم وڵاتەی ئیمەدا خوێندنی كچ زۆر زۆر لای (مەلا ئامینە) تا (یاسین) بوو» (27).
هۆكاری ئەمەش بۆ ئەوە دەگێڕێتەوە كە هەوڵدراوە كچان‌و ژنان تەنها سەرقاڵی هەندێ كاری ماڵەوەبن، تەنانەت ئارایشت‌و خۆڕازاندنەوەشیان سنورودار كراوەو گەر یەكێكیان ئەم كارەی بكردایە، یاخود تەنها كلی لەچاو بكردایە پێیان دەگووت:
چاوی رشتووە بە كلە بەنێ
مێردی ئەوێ تێوەی ژەنێ (28)
خۆ ئەگەر بە سابوونی دیمەشۆر دەموچاوی بشتایە پێیان دەگووت:
دەموچاو ئەشوا بەدێمە شۆرە
وا دەردەكەوی عاشقی زۆرە (29)
جا بەم پێودانە ئافرەتانمان بە چیرۆكی چەرخ‌و فەلەكی پیرێژن‌و دێگو نەچاری‌و تسی گورگی ناو هەمانە دەماغی پەروەردە ئەبوو، كوڕانیشمان زۆرتر بەتەربیەی ئەو نەوعە دایكانە پەروەردە ئەبوون‌و چووبوون بەناخی زەمیندا‌و كەوتبوونە سەر بەرانی رەش، تا خواكردی مەكتەبی كچان لە سلێمانی كرایەوە، لەپێشدا ویق‌و وا ژیان كرد، كچانی خۆیان نە نارد، تائێمە دەستەی كچانی خۆمان نارد ئەوانیش ناچار مان !! بەرە بەرە كچانی مەكتەب پەرەیان سەند .بەهیمەت‌و جەسارەتی مودیرەی مەكتەب كچانمان برد بۆ ساحەی موسابەقەی (فوتبۆڵ)، هەموو بە بەرگی سپی لاهوتی‌و مەلەكوتیەوە بەدەوری ساحەدا چەرخێكیان داو نەشیدە یەكیان خوێندەوە، زەمین‌و ئاسمان هاتە جونبوش، ئەو سەفوەت‌و لەتافەتەو ئەو سەربەستی‌و حەماسەتە بەدڵێكی پاك كوڕو كچی كرد بە خوشك‌و برا (30).
یەكێ لە فەردی ئەو نەشیدەیە ئەمە بوو:
تاسەویەی كچانمان بەرز نەبێ لە ئیدراكا
ئەولادی چاك پێ ناگاو وەتەن تەرەقی ناكا (31)
«حەیاتی ژنان ئەمەندە ئینقلاباتی رەنگاو رەنگی تیایە هیچ كەس بۆی ناچێتەوە سەریەك، لەپێشدا شركەتی حەیات‌و تەساوی حقوقی ئادەم‌و حەوا ئینجا ئەسارەت‌و ئینجا بە فرۆشتن، كە ئێستاش ئەفرۆشرێن ئنجا فڕاندن. ئینجا (تعددی زەوجاتی) بنوعباس، پاشاهانی تورك دوای ئەوە دەورەی (دەرەبەگی) ئەوەڵ شەوی كچێنی موتلەق هی دەرەبەگێ بوو. تەنانەت لە هەورامانی ئێمەیشدا شتێك بوو وا !!. لەچیندا سەردەمیك ژن منداڵی ئەبوو پیاو بەزەیستانی لە جێدا ئەكەوت. بەرامبەر بەمانە ژن گەیشتبووە پایەی خواوەندی ئالیهە‌و زۆر قەڕالیچە‌و حكمدارانی بە ناویان بوو. ئەمانە هەموو بەئیجاباتی زەمین‌و زەمان گۆڕاوە»(32) .
«بۆ سەلامەتی ئیزدواج زۆر پێویستە شوكردن‌و ژنهێنان ئەبێ سەربەست بێ، حەقی ئینتیخاب بە هەردوولا بدرێ. هەر شووكردن‌و ژن هێنانێك نا بەدڵی تیابێ ئەو نابەدڵیە ئەبێ بەخۆرە ئەتەنێتەوە. دوایی لەلایەكەوە خۆی دەردەخاو خانووی سەعادەت ئەڕووخێنێ…تائێستا ژنهێنان هەر بە ئارەزووی كوڕان بووە، لەمەدا دەماخ‌و عیزەتی نەفسی كچان شكاوە‌و دڵی بەو ماڵ‌و مێردە خۆش نەبووە كە بە ئەسارەت هاتووە»(33) .
زەمانێك دێت كچان بەهۆی خوێندن‌و كۆشش‌و كارەوە داماوی بە خێوكردنی مێرد نابێ‌و ئەوسا ئەوانیش گاڵتە بە هەرزەكاران ئەكەن‌و شووناكەن، ئەمە ئەبێ بە ڕەخنەیەك. كەواتە لەپێش ئەمەدا هەقی شوكردن بدەن بەكچان، بۆچ ئەو باوكانەی بە زۆرە ملێ دڵی كچ ئەشكێنن شار بەدەریان نەكەین، دوانیان بەردەباران بكری عارئەنێن (34).
«دەردێكی تریشمان هەیە، تەڵاق، كە مێردێكی بەدخوو هەر لەخۆیەوە تەلاق ئەخوا، ئافرەتێك كە رەنجیداوە ماڵی پێكەوەناوە، منداڵی بەخێوكردووە بەجارێ هێلانەی لێئەشێوێ، تەنها هێلانەی ئەو ئافرەتە ناشێوێ، بناغەی هەڵكردی میللەت‌و دیواری یەكدگیری جەمعیەت ئەڕووخێ. ئەمەش بەستراوە بە نیكاحەوە، ئەگەر ژن لە هەڵبژاردنی هاوسەری خۆیدا سەربەست بێت‌و تەساوی حقوق لەناودابێ پیاو بەخۆڕایی ناتوانێ ژن دەركا !. تەڵاق وای لی هاتووە هەندی هەروا لە خۆیانەوە سی بە سێ تەڵاق قبوڵكا، كەچی لەنا‌و ئێمەدا وەك جل بگۆڕین وایە!!»(35) .
ئەم جارەی دوایی «كە چوومە توركیا، لە ئەزمیرەوە سواری پاپۆڕبووم، هاوین بوو لە بانی پاپۆڕەكە جێیان بۆ راخستبووم، لەتەنیشتمەوە كوڕێكی جوان راكشابوو! دەستەلەیەكی سووری ئەزمیری لەژوور سەری دانابوو، ئاوی تیابوو، پێم گووت برادەر ئەفەرمووی قومێ ئاو بخۆمەوە؟ پێكەنی، وتی: فەرموو تومەز كە بەیانی روانیم ئەمە كچە!!، پێكەنینەكەی بۆ ئەوەبوو من شەو بە كوڕم زانیبوو!.چەن ساڵ پێش ئەمە كە من چوومە توركیا (چابگە) هەر ئافرەتێكی بدیایە كە چارشێوەو پەچەی كورتە ئەیگرت جا سەیری كەن زەمان چی بەچی كردووە» (36).
پیرەمێرد یەكێكە لەو شاعیرو ئەدیبانەی كورد كە بەبێ رواڵەت‌و بێ پێچ‌و پەنا هەندێ شێوەی ژیان‌و باری كۆمەڵایەتی ناو كوردەواری بەكوردییەكی پەتی‌و رەوان دەربڕیوە، هەستی رەزامەندیی بەرامبەر كردەوەی باش‌و بێزاری‌و پەستی خۆی بەرامبەر كردەوەی ناهەموارو زۆرداریی‌و وشكە رۆیی‌و نەخوێندەواریی دەربڕیووە، لە ئەنجامیشدا لەلایەن كۆنەپەرستان‌و گۆشەگیرانەوە تووشی گەلی هێرش‌و توانج بووە، ئەوانەی فێری رواڵەت‌و پیاهەڵدانی درۆو نەزاكەتی پڕ كەڵەك‌و ساختەبوون، پێیانوابوو گەورەیی‌و بەرزێتی هەر لەكونجی دیوە خانەكان بەدیدەكرێ، تەنها هەر ئەوانە بە گەورەو پیاو ماقوڵ ئەژمێرێن كە خۆیان ئەخزێننە نا‌و قوڵتفە قوڵ‌و پەستەكانی ناو ژووری دیوەخانەكانەوە.
پیرەمێرد سادەو رەپ‌و رەوان‌و قسە لەڕووبوو، حەزی بە قسەی بە توێكڵ‌و پڕ لە پێچ‌و دەورە نەدەكرد، زۆر رقی لە زەم‌و سەرزەنشتكردنی خەڵك بوو، لە قەلەندەرخانەكەیدا بەهیچ جۆرێك ماوەی نەداوە كەس باسی یەكێكی تر بە خراپە بكات، بارەها لەسەر ئەوە لە زۆر كەس زویر بووەو دڵی شكاندوون‌و قەلەندەرخانەكەی پێ تەرككردوون (37).
لەوڵاتێكی دواكەوتووی وەكو ئەوسای كوردستاندا كە نەخوێندەواری نیشتوەتە سەر ملی وڵات‌و مێردەزمەی كۆنەپەرستی هەموو لاوانی گرتووەو بەهەزارانی لەخشتە بردبوو ‌و ترساندبوونی، لەناو ئەو هەموو تەمی ماتەمی‌و سامناكیەدا دەنگێك بەرزبوەوەو گاڵۆكەكەی بە هەوادا بائەداو ئەیووت: «سەركەوتن هەر بۆ گەلەكەمە‌و ژێركەوتن بۆ دوژمنانیەتی، خاوەنی ئەو دەنگە دلێرەش بێگومان پیرەمێردی بەرزو نەمر بوو، ئەو پیرەی كە تا بۆ دواجار پێڵوی چاوی لێك نا، بەخۆی‌و بۆرە رۆژنامەیەوە تۆمارێكی زۆر بەرزو بەنرخی كۆكردەوە‌و پێشكەشی مێژووی ئەدەبی كوردو سامانی نەتەوەكەی كرد»(38) .
كاتێ پیرەمێرد لە وڵاتێكی بزواو بە تیشكی ژیاریی روویكردە كوردستانێكی دواكەووتووی سڕبوونی نەریتی ژەنگگرتووی كۆمەڵایەتی، زانی كە دەبێ یەكەم ئەركی، هەڵتەكاندنی بنەمای دواكەووتوی كۆمەڵگاكەی بێت، تا بتوانی بە ژیاریی نوێ‌و بەژیانی نوێ‌و خۆشگوزەرانی ئاشنایان بكات، هەر بۆیە عەبدوڵڵا پەشێو دەڵێت: «كەم نین ئەوانەی باسی هەژاری‌و دادی كۆمەڵایەتی دەكەن، بەڵام هەر (تۆلستۆی) توانی دەست لە خۆشی ژیانی ماددی‌و هەواو ئارەزووەكانی خۆی هەڵگری‌و دوای ئە‌و ئیدیالانە بكەوێ كە ئیدیعای دەكردن، خۆشبەختانە لە ئەدەبی كوردیدا ئێمەش پیرەمێردمان هەیە، كەڵكەڵەی دەست هەڵگرتن لە خۆشگوزەرانی هەر لە زووەوە لای پیرەمێرد چەكەرەی كردبوو» (39) .
بەگشتی چالاكییە جۆر بەجۆرەكانی پیرەمێرد لەلایەك‌و وتارە كۆمەڵایەتییەكانی لەلایەكی ترەوە، گەواهی ئەو راستییەن كە خەمخۆرانە دەیویست بەرگی نوێخوازی بە گشت بوارە كۆمەڵایەتییەكان بپۆشی‌و سیمای دواكەووتوییان لێ داماڵێنێ، دیارە بواری رۆشنبیریی‌و خوێندەواریی، یەكێك بووە لەو بوارانەو قوتابخانەی زانستیش جێگەی شانازی بووە بۆی، كردیە مەڵبەندێكی خوێندەواریی‌و رۆشنبیریی هاوچەرخ بۆ گەلەكەی، هەروەك د.عیزەدین مستەفا ڕەسوڵ دەڵی: «زانستی كردبوو بە مەڵبەندی گەورە بە خوێندەواركردن، ئەشیزانی كە خوێندەواری هەر خوێندن ‌و نووسین نیە، بە ڵكو هۆشیاری كۆمەڵایە تی‌و سیاسی‌و شارستانییەتە)؟ (40).
زانستی بریتی بووە لە قوتابخانەیەكی (گەلی) خۆماڵی، كە لەلایەن كۆمەڵی زانستییەوە بەڕێوەبراوە، كۆمەڵی زانستی خۆی بریتی بووە لەكۆمەڵێك خوێندەوار‌و ڕۆشنبیرو ناودارانی شاری سلێمانی، یەكێك لە كردەوەو خزمەتەكانی بریتی بووە لە بەڕێوەبردنی قوتابخانەی زانستی شەوانە، قوتابخانەی زانستی بۆ ئەوە پێكهێنرابوو كە هەژارو كرێكارو دوكاندارو دەستگێڕان، كە بە ڕۆژ لە بەرنان پەیداكردن نەئەپەرژانە سەر خوێندن‌و ماوە یان نەبوە بە ڕۆژ بچنە قوتابخانە، لە پاش ماندووبونی ڕۆژ‌و پاش شان‌و قۆڵ كوتان، كتێب‌و قەڵەم‌و دەفتەرەكانیان ناوەتە بن دەستیان‌و زۆر بەگەرمییەوە چوونەتە زانستی‌و زۆر كەس بەهۆی ئەو قوتابخانەیەوە فێری خوێندن‌و نووسین بوون، ئەرك‌و پێویستی باری شانی ئەو قوتابخانەیە بە پیتاك‌و باربووی هاووڵاتیانی شاری سلێمانی جێبەجێكراوە. لەو رۆژانەدا كە كورد پێویستییەكی زۆری بە خوێندەواری‌و خوێندەواران هەبووە، زانستی دەورێكی زۆر باڵای دیوە، چونكە یەكەم قوتابخانەی گەلی بووە كە هەموو چینێكی گەل ماوەی هەبووە بۆ خوێندن تیایدا (41).
قوتابیان هەموو بە جلی كوردییەوە را دەوەستان، لە پێشدا سروودی زانستی وەیا چەند سرودێكی نیشتیمانیان دەوت، یاخود قوتابییەكی زانستی لە كۆمەڵ ئەهاتە دەرەوەو پارچەیەك هەڵبەستی دەخوێندەوە، پیرەمێردیش كە ماوەیەكی زۆر بەڕێوەبەری ئەو قوتابخانەی زانستیە بوو، بەخۆی‌و ریشە سپیەكەیەوە شانی دائەدایە سەر گاڵۆكەكەی، جاروبار كە شیعرێكی بەدڵ بوایە شانێكی هەڵئەتەكان‌و ئەهاتە ناو قوتابیەكانەوەو یەك دوو قسەی ئەكرد …ئەم هەڵبەستەی خوارەوەی یەكێكە لەو هەڵبەستانەی لە شەوی (6) نیسانی ساڵیی 1926دا بۆ گردبوونەوەو گوشادكردنی كۆمەڵی زانستی ووتویەتی:
بەرزو بڵندە هێند دەرەجەی خاكەكەی وەتەن
هێشتا بەهاری ئێمە نەهات، سەوز نەبوو چەمەن
چوار لا بەهارە، بەزمە، سەدای سازو زیلەیە
لای ئێمە هەر شەستە، سەر بەكڵاوەو رەهێڵەیە (42)
یەكێك لە تێڕوانینی نوێخوازیانەی پیرەمێرد لەم بوارەدا بایەخدانی بوو بە وشیاركردنەوەی ژنان لە ڕێگای خوێندەواركردنیانەوە، كەبێگومان بۆ ئەو سەردەمە گەر تەنها كەسێكی وەك پیرەمێرد توانیبێتی ئەو كۆسپ‌و ئاستەنگانە بشكێنی كەڕێگر بوون لەبەردەم خوێندەواركردنی ژناندا، ئەوەتا خۆی لەم بارەیەوە دەڵێ : «مەكتەبی كچان لە سلێمانی كرایەوە لە پێشدا ویقو واژیان كرد، كچانی خۆیان نەنارد، تا ئێمە دەستەی كچانی خۆمان نارد ئەوانیش ناچارمان، بەرە بەرە كچانی مەكتەب پەرەیان سەند، بەهیمەت و جەسارەتی مودیرەی مەكتەب كچانمان برد بۆ ساحەی موسابەقەی (فوتبۆل) هەموو بە بەرگی سپی‌و لاهوتی ‌و مەلە كوتییەوە بە دەوری ساحەدا چەر خێكیان داو نەشیدێكیان خوێندەوە، زەمین‌و ئاسمان هاتنە جونبوش، ئەو سەفوەت‌و لەتافەتەو ئەو سەربەستی‌و حەماسەتە بەدڵێكی پاك كوڕو كچی كرد بە خوشك‌و برا» (44).
بێگومان بەشێك لەو كۆسپ‌و ئاستەنگانەی دەهێنرانە سەرڕێی ژنان‌و مافەكانیان پێ زەوتدەكرا، بەناوی ئایین‌و لەژێر پەردەی ئاییندا كاری بۆ كراوە، هەروەك چۆن بە هەمان بانگەشەی ناڕاستی ئایینەوە دیاردەی بزێو پەردەپۆش كراوە، دیاردە چاكەكانیش لەكاردەخران، هەر بۆیە پیرەمێرد زیرەكانە هەوڵیداوە تێڕوانینی ڕاستی ئایین لە كۆمەڵگاكەی بگەیەنێ، ئەوەیان بۆ ڕوونبكاتەوە كە ئایین نەك هەر بەربەستی ژیاریی نییە، بەڵكو دەكری بكرێتە ڕەنگڕێژكەری ژیاریی كاتێ كە ڕاستگۆیانە مامەڵە لەگەڵ ئاییندا كرا (45)، بۆیە دەڵێ: «پێغەمبەر (ص) كەعبەی لەبت پاككردەوە، تۆیش دڵی خۆت لە بەندە پەرستی پاك كەوە، كە بەندە پەرست نەبوویت خوا پەرست بووی جەزبەیەكی خۆشەویستی خوات دێتە دڵەوە، بە سەرمەستی ئەڵێی ئایەی بەهەشتم ناوی لیقای تۆ خۆشە، ئەگەر وات لێ هات گەیشتیتە خواو دڵی خۆت بەست بە خوداوە ئیتر كارت تەواوە ئیحتیاجت بە نوێژو ڕۆژوو نەماوە، نوێژ بۆ ئەوەیە ڕۆژی پێنج جار بچیتە حزوری پەروەردگار، تۆ كە دایم لە حزوری دای، بەسەر نانە خاك بە دڵی ناپاك، چە كار بەدڵی خاڵی سەر بە خاكا بماڵێ مەگەر لە نوێژدا حسابی ماڵ‌و پارە ڕێك خەی، حەج سیاحەتی جیهانەو بۆ سوێندی درۆ كە بڵێ (بەو كابەیە كەدەستم بە قۆڵی گرتووە) سەبەب باوەڕو ئیتمئنانە، دەستی هەژار گرتن كاری مەردانە، جارئ ئەم جارە دە نەسیحەتتان بۆ ئە نوسین: 1- لە پێش هەموو شتێكدا ڕاستگۆو ڕاستەڕەو بە، 2- بە ئینساف بە 3- دۆستی عالەم ودوژمنی نەفس بە 4- پیاوی پیاو مە شكێنە 5- لە گەڵ كورداندا بە شەفەقەت بەو بۆ ولی الامر بەتاعەت 6- لەگەڵ هەژاران‌و داماوان بە سەخاوەت 7- لەگەڵ دۆستاندا بەنەسیحەت‌و مروەت 8-لەگەل دوژمندا بەمداداو كزشت 9- لەگەڵ جاهیل‌و نەفام بێدەنگی‌و خامۆشی 10- سێ شتی تر نیشانەی نەگبەتییە (ناشوكری، بی سەبری، چاو برسێتی» (46) .
تێڕوانینێكی تری پیرەمێرد لەم بوارەدا گرنگیدانی بووە بە بواری تەندروستی، ئەوەتا لە ڕێگەی ئامۆژگارییە تەندروستیەكانیەوە بەمەبەستی خۆپاراستن لە زیانی جگەرەكێشان، لە ووتارێكیدا بەناوی (خراپەی تووتن)، زیانی جگەرە باسدەكات‌و ڕێنمایی خەڵكی دەكات بۆ دوور كوتنەوەی، چونكە سەرچاوەی كۆمەڵێ كێشەی تەندروستییە بۆ مرۆڤ، دەڵێ: «ئێستا ئەم خەڵكە كە دەڵێن جگەرەكێشان زیانی زۆرەو ئەشی كێشن، ئەگەر هۆشیان ببێ نایكێشن، زۆر مەرد دەبینم كە وتویانە نایكێشین راستیان كردووە ئیتر نەیانكێشاوە دە ساڵ عومریان بۆ گەڕاوەتەوە» (47) ، بەم پێیەو بەم تێڕوانینانەی پیرەمێرد كارامانە هەوڵیدا بیری نوێخوازیانەو ڕەفتارو هەڵسوكەوتی نوێخوازیانە لەناو كوردەواریدا تۆوبكات، تابە چەكەرەكردنیان كورد بگاتە ئاستی كۆمەڵگا پێشكەووتوەكانی جیهان (48) .
هاندانی نەوەی نوێ بۆ خوێندن‌و تەبایی‌و ڕەوشتی بەرزو فیداكاریی، تەرزێكی دیكەی پیرەمێرد بووە، پێیاندەڵێ: «لەهەموو ئێل‌و قەبیلە‌و قەوم‌و عەشیرەتێكدا پیاوی پیری جیهان دیدە‌و كار ئازمو دە گوێ‌ لە ئامۆژگاری گیراوەو بەڕاو تەدبیری ئەو بەڕێدا ڕۆیون، ئێستا منیش خوا بەشی پیری‌و دڵسۆزی ئەم هۆزەی پێ ڕەوا بینینوم‌و بە عومرێكی هەشتا ساڵیەوە هیچ نەبێ چوار یەكی عەسرێك غەزەتەیەكم بۆ كوردەواری ژیاندەوەو بەهەموو خۆشییەكی قەومەكەمەوە هەڵپەڕیوم‌و بەهەموو نەگبەتییەكیەوە گریاوم، بەناڵەی كزەی جەرگەوە، بەشیعری شیوەنی خوێن بە بەرگەوە زۆرم گریاندووەو ئاگری نەورۆز چەندەها جار سوتاندوومی ‌و نەبەزیوم، تالە هەموو كوردستاندا گڕی ئاگری نەورۆزم بەتەنیاو بە ڕۆڵەی (زانستی) هەڵگیرساندووە. من ئەگەر لە شوێن پارە بگەڕامایە پارەم بۆ خۆم ئەویست بەسەر خەڵكا دابەشم نە ئەكردوو خۆم پێنج ساڵە جلە كۆنی خەڵاتی زاتێكم نەدەپۆشی!!. من لەوانەم كە پارەی ئابوونەشم لەوان نەویستووە تا بۆ ڕۆژێكی وا كەسەر بۆ كەس دانەنەوێنم!! لەشوێنم ئەگەڕێن بەڵام كاتێك بۆم ئەگرین كە تێپەڕیوم!! دەردی یەك نەویست، تای تەماعكاری، دڵ ڕەشی، خوانەناسی، برای لە برا كردووە بە دوژمن !. پیاوی كردووە بە ژن، گەورەی كردووە بە نەنگە !، وا ئەزانین خۆشگوزەرانی‌و كامەرانی زەوقی زیندەگانی بە پارە كۆكردنەوەیە، سەعادەت بە پارەو ئیقباڵ‌و سەروەت‌و شان ‌و شۆرەت نیە !.ڕۆژی، دڵێكی بی غەم، رۆحێكی بێ تەم‌و لە شێكی بی ئەلەم هەزار ساڵ عومری بار قورسی حسابی پارەو كەشا كەشی قرپ‌و جرپی موڵك‌و ماڵ‌و دەستو پێوەندی بە ئاژاوەو گلەییەكی بێ خەیاڵ دێنێ !!.
ئێمە بۆیە نە هاتوینوتە ئەم دونیایەوە لە ژێر تەئسیرو نفوزی پارەدا بژین لە خەڵك بپچڕێین‌و وەرگەڕێین، بۆیە هاتوینەتە ئەم جیهانە بنەقشین‌و ببەخشین !. هەموو ڕۆحیك قانونێكە، ئەبێ ئەو قانونە لەخۆماندا بهێنینە دی، شوێن قانونی ڕۆحێكی تر نەكەوین!!» (49) .
پیرەمێرد كە پێشكەوتنی میللەتانی دیبوو، بۆی دەركەوتبوو كەهۆی پێشكەوتنی ئەو میللەتانە خوێندەوارییەو هۆی دواكەوتنی گەلی كورد نەخوێندەوارییە، لە داخا هەناسەی بۆ نەخوێندەواری‌و پاشكەوتنی گەلی كورد هەڵئەكێشاو ئەیووت:
خوێندەوارییە، ئاخ خوێندەوارییە
هەر میللەتێك خوێندەوار نەبێ‌ دەردی كارییە
پیرەمێرد زۆرلایەنگری ئەوە بوو كە كچ بچێتە خوێندنگەو بخوێنێت، هەموو جارێك ئەیووت: «ئافرەت نیوەی كۆمەڵە ئیتر چۆن ئەبێ‌ نیوەی كۆمەڵ لەخوێندەواری بێبەشبكرێ ؟؟ لەو سەردەمەدا داواكردنی مافی خوێندن بۆ ئافرەتان جووڵەی تێكەووتبوو، حەپسەخانی نەقیب كە یەكێك بووە لەو ئافرەتە بەرزانەی كورد كەدەستێكی باڵای هەبووە بۆ هاندانی ئافرەتان بۆ خوێندن‌و رێكخراوێكی پێك هێنابوو بۆ مافی ئافرەتان، بەڕاستی هەوڵ‌و كۆششی ئەو دەورێكی زۆر بەرزی بینیوە بۆ چاوكردنەوەی ژنان لە ناوچەی سلێمانیدا… ئەم هەوڵ‌و تەقەلایەی حەپسەخان‌و پیرەمێردو گەلێكیتر داویانە، هێرشێكی پیسی ناڕەوایی براوەتەسەر وەكو هەموو شتێكی نوێ‌ كە دژی كۆنەپەرستی بێت، بەڵام پیرەمێرد گوێی نەداوەتە ئەو هێرش‌و قسانەی دەربارەی بڵاوئەكرایەوە، لەڕۆژنامەكەیدا بەبی پێچ‌و پەنا بانگی ئەكردە باوكان‌و دایكان كە رەچەی كۆنەپەرستی بشكێنن‌و ماوەبدەن بە كچەكانیان كە بچنە قوتابخانەو بخوێنن بۆ ئەوەی شان بەشانی براكانیان ببنە ئەندامێكی خوێندەوارو رۆشنبیر، چرای زانستی هەڵ بكەن‌و رۆشنكردنەوەی كوردستانی تاریك‌و نۆتەك، ئەو كوردستانەی كە ماوەیەكی دوورو درێژ نەخوێندەواری باڵی رەشی بەسەردا كێشابوو … بۆ ئەمە بانگی دەكردە كچان‌و دەیوت:
ئەی كچینە وەرنە مەكتەب ئێوە تەسكینی دڵن
زینەی باغ‌و تەرەقین ڕەونەقی دەستەی گوڵن
تازە ئێمە تێگەیشتووین دایكی چاكی خوێندەوار
نەسلی وادێنێتە مەیدان قەومەكەی پێ بێتە كار
ژن شەریكی ژینی پیاوە نەك خەریكی بەردودار
تەربیەی مێشكی مناڵی بۆ وەتەن بێوچان نشار (50)
ژیاننامــــەی پیرەمێرد
پیرەمێرد ناوی (توفیق)ی كوڕی مەحمود ئاغای كوڕی هەمزە ئاغای مەسرەفە، لەساڵی 1867 لە شاری سلێمانی لەگەڕەكی گۆیژە لەدایكبووە (1) . باپیری (وەكیل خەرج) واتە بەرپرسی دارایی (ئەحمەد پاشای دوا میری بابان) بووە، بۆیە ناسراوە بە مەسرەف (2).
لەتەمەنی حەوت ساڵیدا خراوەتە حوجرەی مەلا حسەین گۆجە، قورئان‌و كتێبە وردەڵەكانی لەوی تەواوكردووە، پاشان چووەتە حوجرەی مەلا سەعیدی زڵزڵەیی، ماوەیەك لای ئەویش ماوەتەوە، ئینجا فەقێیەتی خوێندووە، كە خوێندنی ئەو سەردەمە بوو. سەرەتا لە مزگەوتەكەی خۆیان -مزگەوتی هەمزە ئاغا- لەلای مەحمود ناوێك خوێندنی عەرەبی خوێندووە، دواتر بە مزگەوتەكانی سلێمانیدا گەڕاوەو هەوڵی خوێندنی داوە، تەنانەت سەری لە شاری بانە داوە. لە عەرەبیدا سەركەوتوو بووە (3).
لە ئەیلولی ساڵی 1882 لە دادگا بوو بە (نووسەر)، لە حوزەیرانی ساڵی 1883بوو بە فەرمانبەری زەوی‌و زارو موڵكی میری لە هەڵەبجە، نزیكەی سی ساڵ مایەوە. پاشان بوو بە سەرنووسەر (باشكاتب) لە دادگای چوارتا. ماوەیەكی زۆر لە شارباژێر مایەوە.
لەتشرینی یەكەمی 1895 بە وەزیفەی یاریدەدەری دادوەری گشتی بۆ (كەربەلا) گوێزرایەوە، بەڵام بڕیاریدا ئەو وەزیفەیە وەرنەگرێت‌و بەیەكجاری دەستی لە فەرمانی دەوڵەت هەڵگرت.
شێخ مستەفای نەقیب دڵخۆشیی دایەوە، لەبەرئەوەی (توفیق) لاوێكی زرنگ‌و زیرەك‌و بەڕەوشت بوو، كردی بە نووسەری تایبەتی خۆی، هەروەها خوێندەوارییەكەشی بەپێی ئەو سەروەختە باشبوو. لەگەڵ بنەماڵەی شێخانی سلێمانیدا پەیوەندییەكی پتەوی پەیداكرد. تا وایلێهات متمانەی زۆر شتیان پێدەكرد، خۆشیان ویستووەو بڕوایان پێیبوو. بۆیە كە شێخ سەعیدی حەفید – باوكی شیخ مەحمود– ئیرادەی سوڵتانی بۆ دەرچوو بچێت بۆ ئەستەمبوڵا. شێخ سەعیدو شێخ مستەفای نەقیب داوایان لە تەوفیقی مەحمود ئاغا كرد لەگەڵیاندا بچێت بۆ توركیا، ئەمیش بەپێی ئەو نزیكی‌و پەیوەندییەی لەگەڵیان هەیبوو، جگە لە حەزێكی گەنجانە بۆ بینینی وڵاتان، دەستی بەڕووی داواكەیانەوە نەنا، بەم جۆرە شێخ سەعید جگە لە مستەفای نەقیب‌و شێخ مەحمود، چەند كەسێكی هەڵبژارد لەگەڵیان بڕوات. یەكێكیان توفیقی مەحمود ئاغای هەمزاغای مەسرەف بوو (4).
هەروەها شێخ مستەفای نەقیب كردوویەتی بە وەكیلی خۆی بۆ راپەڕاندنی ئیش‌و كارەكانی‌و ژیانێكی باش‌و لەباری بۆ خوڵقاندووە. لە ئەستەمبوڵا لە (مابەین) دەبنە میوانی پادشاهی، لەپاش ساڵێك لەگەڵ شێخ سەعید‌و شێخ مستەفاو گەلێك لە رۆشنبیرو پیاوانی بەناوبانگی سەفەرەكەیاندا چوون بۆ (حەج)، توفیق دەبێت بە حاجی توفیق، لەلایەن پادشای عوسمانیەوە پایەی (بەگ)ی دراوەتی‌و بوو بە حاجی توفیق بەگ (5) .
لەگەڕانەوەدا پیرەمێرد بۆ ئەستەمبوڵ گەڕاوەتەوە، دوای ساڵێك چووە مەدرەسەی حقوق‌و لەو زانكۆیە لیسانسی وەرگرت، ساڵی 1907 بوو بە بریكاری داد، هەر لەو سەرو بەندانەدا بۆ چەند گۆڤارو رۆژنامەی ئەستەمبوڵ، بە توركی‌و فارسی، وتاری نووسیووە. زیاد لەوە بۆ دوو رۆژنامە لە تارانیش، بەناوی (شەفق سرخ)‌و (فرهنگ)، نووسیویەتی‌و بەناسراوێكی هەمەدانیدا كە لە ئەستەمبول دوكانی قەڵەم‌و كاغەز فرۆشی‌و پەڕاوگە ئێرانییەكانی هەبووە، بەواژۆی (سلیمانیە توفیق)، یان (س.ت) بۆیانی بەڕێكردووە.
پیرەمێرد ساڵی1909 بە جێگری حاكمی (جۆڵە مێرگ) دیاریكرا‌و لە 1918 بوو بە فەرمانداری (ئەماسیە)و سەرئەنجام ساڵی1924 بۆ زێدی خۆی گەڕاوەتەوە، دوای ساڵێك سەرپەرشتی رۆژنامەی (ژیان)ی گرتەئەستۆ، كە حسێن نازمی شارەداری سلێمانی خاوەنی بوو.
ساڵی 1932 حسێن نازم كۆچی دواییكرد، پیرەمێرد بەتەنیا ئەو رۆژنامەیەی گەڕاند، لەو ساڵەدا بۆخۆی رۆژنامەی (ژین)ی داناو ماشینێكی چاپیشی بۆ باشتر بەڕێوەچوونی كارەكانی سەند. ژین تا دوا كاتی ژیانی پیرەمێرد، بەبێ هیچ گرفت‌و وەستانێك دەرچوو (6).
پیرەمێرد پێش رۆیشتنی لە سلێمانی ژنی هێناوەو ژنەكەی ناوی (غەزالەخان) بووە. لەم غەزالە خانە سێ كچی هەبووەو كوڕی نەبووە، مەهدیە لە تەمەنی منداڵی كوچی دواییكردووە. ئەمنە یاخود ئامینە، بووەتە خێزانی (میرزا محێدین)ی برای میرزا فەرەج. دوو كچی بووە‌و هیچ یان نەماون. رەحمەخان كە لە ساڵی 1977كۆچی دواییكردوەو هەر لە سلێمانی ژیاوە، دایكی فایەق هۆشیارو ئەحمد زرنگ بووە. ئێستا ئارامگەكەی لە گردی مامە یارەیە لە تەنیشت پیرەمێردی باوكییەوە، هەروەها خوشكێكی پیرەمێرد ناوی فاتم بووە، خۆی دەڵێت: «فاتمی خوشكم جامی بەفرو دۆشاوەكەی هەمیشە لە تەنیشتەوە بوو» (7).
لە توركیا ژنێكی تری هێناوە، كچێكی لە بنەماڵەیەكی ناسراوی (ئەدرنە)ی خواست كە ناوی (سامیە) خانم بوو، لە 17 / 4 /1904 حاجی تۆفیق‌و سامیە خانم بەناوی (نەژاد) كوڕێكیان بوو، دوای سێ ساڵ لە 1 / 5 / 1907 كوڕێكی تریشیان بوو بە (وداد) ناویاننا (8).
بەرهەمی پیرەمێرد لەوە زۆرترو گەورە تربوو كە تەنها شیعر بتوانێت دەربڕیبێت، لەبەر ئەمە گەلێ رێگەی بۆ گەیاندنی پەیامەكەی دۆزییەوە ، رێگای ئەدەبی‌و رۆشنبیریی گرتە بەر وەك (ڕۆژنامە- هەر لە چاپخانەكەی خۆیدا چەندەها كتێبی باش‌و سودبەخشی لە چاپداو بڵاویكردنەوە. هەروەها رۆژنامە هەفتەییەكەی دابەشكردبوو بەسەر هەشت بەشدا ئەوانیش: (ئەدەبی – كۆمەڵایەتی – ئابووری – فەلسەفی – تاریخی – زانیاری زانستی عیلمی – ئایینی – بەشی گاڵتەو گەپ‌و خۆشی‌و پێكەنینن كە خۆی پێی دەگوت مزاحی‌و فكاهی)(9) .
پیرەمێرد لە رۆژی 19ی حوزیرانی ساڵی 1950دا سەعات چواری پاش نیوەڕۆ، لە سلێمانی بەهۆی نەخۆشی شەكرەو گورچیلە لە تەمەنی 83 ساڵیدا كۆچی دوایی كرد، لەسەر داوای خۆی گردی مامە یارەی سلێمانی بووە ئارامگەی هەمیشەیی (10).
پەراوێزەكانی بەشی یەكەم:
1-حسین بەفرین: پەندەكانی پیرەمێرد.چ 1. چاپخانەی تاران .2016. ل 17.
2-ئومێد ئاشنا: پیرە مێردوو پێدا چوونەوەیەكی نوێ‌ی ژیان و بەرهەمەكانی، ب1، چ 1، چاپخانەی وەزارەتی پەروەردە، هەولێر، 2001، ل 48.
3-حسین بەفرین: سەرچاوەی پێشوو، ل 17.
4-مستەفا ساڵح كەریم: باخێك لە ووشە، چاپی دووەم، چاپخانەی پەنجەرە لە تاران، 2014، ل 10-11.
5-ئومێد ئاشنا: سەرچاوەی پێشوو، ل 49.
6-بابە شێخی مەرۆخ رۆحانی: میژوی ناودارانی كورد عارفان، زانایان ،ویژەوانان، شاعیران، وەرگێڕان، ماجدی مەرۆخ رۆحانی، بەرگی دووەم، بەشی یەكەم، هەولێر -2011، ل 753.
7-ئومێد ئاشنا: سەرچاوەی پێشوو، ل 77.
8-مستەفا ساڵح كریم: سەرچاوەی پێشوو، ل 15.
9-ئومێد ئاشنا: سەرچاوەی پێشوو، ل 66-68.
10-هەمان سەرچاوە، ل50-51.
11-دكتۆر مارف خەرنەدار: مێژووی ئەدەبی كوردی، بەرگی پێنجەم، چاپی دووەم، چاپخانەی ئاراس، هەولێر- 2010، ل 109.
12-هەمان سەرچاوە، ل 110.
13-مالمیسانژ: جەمعیەتی تەعاون و تەرەقی كوردو ڕۆژنامەكەی، وەرگێرانی، زریان ڕۆژهەڵاتی، سلێمانی، چاپخانەی دەزگای چاپ وبڵاوكردنەوەی حەمدی، 2007، ل 21.
14-مستەفا ساڵح كریم: سەرچاوەی پێشوو، ل 156.
15- عەلادین سەجادی: گۆڤاری (گەلاوێژ)، ژ8، ساڵی 4، ئابی 1943، ل4.
16- ژیان: ژ167، 15، 4، 1929.
17-ژین: ژ953،1949.
18-ئومێد ئاشنا: پیرەمێردی رۆژنامەنووس، لاپەرەی لەسەر نیە
19-مستەفا ساڵح كریم: سەرچاوەی پێشوو، ل 17.
20-ژین، ژ820، 21.2.946.
21-یادی پیرەمێرد: یانەی سەركەوتن، چاپخانەی مەعاریف، بەغدا، 1951، ل 55.
22-ژین، (883)ئابی 1941.
23-ژین، ژمارە (953)، شوباتی 1949.
24-د.مارف خەزنەدار: سەرچاوەی پێشوو، ل 120
25-مستەفا ساڵح كریم: سەرچاوەی پێشوو، ل 31
26-ئومێد ئاشنا: سەرچاوەی پێشوو، ل 26
27-مستەفا ساڵح كریم: سەرچاوەی پێشوو، ل 362
28-هەمان سەرچاوە، ل 363
29-ئومێد ئاشنا: سەرچاوەی پێشوو، ل27
30-مستەفا ساڵح كریم: سەرچاوەی پێشوو، ل 363
31-ئومێد ئاشنا: سەرچاوەی پێشوو، ل27
32-هەمان سەرچاوە، ل28
33-مستەفا ساڵح كریم: سەرچاوەی پێشوو، ل 364
34-ئومێد ئاشنا: سەرچاوەی پێشوو، ل 28
35-هەمان سەرچاوە، ل 28
36-هەمان سەرچاوە، ل29
37-محەمەد رەسوڵ (هاوار): پیرەمێردی نەمر، چاپخانەی العانی ، بەغداد، 1970، ل247
38-هەمان سەرچاوە، ل 248
39-عەبدوڵڵا پەشێو: بیری نەتەوەیی لە شیعری پیرەمێرددا، گۆڤاری باسكار، ژ 6 ی ساڵی 2001، ل43.
40-محەمەد فازڵ مستەفا: دەنگی پیرەمێرد لە بزووتنەوەی نوێی كوردیدا، بێ چاپ خانە، 2008، ل 22-23.
41-محەمەد رەسوڵ (هاوار): سەرچاوەی پێشوو، ل 43
42-محەمەد رەسوڵ (هاوار): سەرچاوەی پێشوو، ل 43-44.
43-محەمەد فازڵ مستەفا: سەرچاوەی پێشوو، ل 23.
44-ئومێد ئاشنا: سەرچاوەی پێشوو، ل 27.
45-محەمەد فازڵ مستەفا: سەرچاوەی پێشوو، ل 23.
46-ژین: ژ(684)ی 1\تشرینی یەكەمی 1942.
47-ژین: ژ(620)ی 6 \ مارت \1941.
48-محەمەد فازڵ مستەفا: سەرچاوەی پێشوو، ل 24
49-مستەفا ساڵح كریم: سەرچاوەی پێشوو، ل 366-367
50-محەمەد رەسوڵ (هاوار): سەرچاوەی پێشوو، ل 26 -27
تێبینی: هەموو سەرچاوەكان لەگەڵ بەشی دووەمی ئەم دوو توێیەدا بڵاودەكەینەوە.
 
end
