19 ڕەشەمەی 1365 هەتاوی لە ئاوایی ئەشخەڵ سەر بە شاری سەردەشت لە دایک بووم، 1372 چومە قوتابخانە و یەکەم مامۆستای قوتابخانەم، مامۆستا هەژار عەدڵ دوست کە خەڵکی شاری شنۆ بوو زۆری رۆڵ هەبو کە حەزێ لە دەرسێ بکەم.
 کەژ و هەوای دێهات، قاڕەو هۆڕەی مەڕو ماڵات، بۆن و بەرامی گوڵ و سێو، چونە بەرزایی و لوتکەی کێو، باسی رش و مشی، ئایش گوێدرێژ و خێو، خۆشاریکێنە، هەللوکێنەو قۆیتەڵ،  ئاواڵ برای قالە تەمبەڵ، ویزەی گولە، لرفەی قڕناسە و تۆپ، گەڕان لە باسک، دۆڵ و دۆپ، چونە گاڕان، هاوڕیی قەلان، یا شوانی بزنە شەلان،
ژیاوم دەگەڵ ئەو بەزمانە، سواری کەریش بابی هەموانە.
ساڵی 76 بۆ ئەوەڵی راهنمایی چومە &#34;شەبانی روزی&#34; رەبەت, لە دوەمی راهنمایی مامۆستایەکن هەبو مامۆستای ئەدەبیاتی فارسی بو، نێوی کاک ناسر ئیبراهیمی خەڵکی سوێناس بو، زۆر هۆگری زمانی کوردی بو، شێعری شاعیرانی بۆ دەخوێندینەوە، پێش نەورۆز کتێبێ هەژار بۆ کوردستانم لێ وەرگرت کە گوڵبژێر کرابو و کتێبێکی گرفانی بو.
لە پێشەکی کتێبەکە دا ڕێنوسی زمانی کوردی تێ دابو کە خوا لێ خۆشبوو دکتۆر مستەفا خوڕڕەمدڵ نوسیبوی. بەم کتێبە هەم فێری نوسین و خوێندنەوەی زمانی کوردی بوم هەم وەک مەولانا کەوتمە دوای هەژار، ئێستاش ڕستە شێعری &#34;سەری کوێستان خاڵ بەڵەکە، جێژنی مام ڕێوی و دەڵەکە&#34; لە بن گوێم دەزرنگێتەوە وام دەزانی مامۆستا هەژار لە لام دانیشتوە، ئەو شێعرە بو بە سەلکە بزوت و دە گیانم بەربو، بۆ پشوی نەورۆز کە چوومەوە شخەڵ، رۆژێک نەم نەم باران دەباری و کۆلکە زێڕینە باڵی راکێشابوو، بۆ یەکەم جار دەستم کرد بە شێعر نوسین، دەبارەی بەهار، بەڵام بەداخەوە نەماوە، وردە وردە، کچێم خۆش دەویست بە نێوی پیرۆز، خوا وەت حەسێنێ کەوتمە سەر شێعری وا، ڕەفیقێکم هەیە بە نێوی کاک &#34;عەلی عەبدولی&#34; خوا تەمەن درێژی بکات، پێکەوە لە ڕەبەت دەمان خوێند،، ئەویش بەو دەردە چوبو بە جوت دە گوێیان دا کرمێ ببویین.
لە ڕەبەت تەواو بویین و بۆ دەبیرستان چوینە میراوەی مەلا خەلیل، لەوێ مامۆستایەکمان دەرسی ئینگلیسی پێ دەگوتین کە نێوی کاک برایم ئوجاق و نەوەی سەلیم ئاغای ئاڵوەتان بو، خوا بێ وەی کا، کە زانی هەستی شێعرم هەیە زۆری هان دام و لە کلاس شێعری پێ دەخوێندمەوە کە زۆریش لەنگ بون، بەڵام دڵی خۆش دە کردم.

دوایە بۆ پیش دانشگایی چومە سەردەشت، کوڕێکن هاوکلاسی بو بە نێوی هیوا تاهیری، زۆر لێهاتوو، جارێکیان لەسەر کلاسی زەمین شناسی بویین مامۆستا مەسعود عەبدوڵڵا ڕەش نسحەتی دە کردین، منیش لە پشت کتێبەکە خەریکی شێعر نوسین بوم، کلاس کە تەواو بو، هیوا هاتە لام و کوتی ئەوە چت دەنوسی?
منیش نیشانم دا، زۆر دڵخۆش بو، بەڵام کوتی شێعرەکەت لەنگن، فێری کردم شێعرەکانم نیشان دا، کوتی یەک دانەت بۆ ڕێک دەکەم دوایە بۆخۆت بێتە دەستت، ئەو شێعرەی بۆی ڕێک کردم شێعری &#34;  ئاکامی لاسایی&#34; بو کە لە سایتی &#34;اصلاح&#34; دا دانراوه. دوایەش ساڵی 86 چومە سەربازی و لە سەربازیش ئیمتحانی دانیشگام دا و خەرمانانی 87 لە سەربازی تەواو بوم یەکسەر چومە دانشگا و ڕشتەی &#34;مهندسی مدیریت و آبادانی روستاها&#34; دی ئاوا وردە وردە هەتا ئێستا، جار جار دەنوسم جار جار وەرگێڕان، کۆمەڵێک شێعر و چەن وەرگێڕانی چاپ نەکراو، لە لێئۆ تۆلستۆی و مارک فیشێر.
ئێستاش دو کتێبی دیکەم دەبەر دەست دان بۆ نوسین.
هاتمەوە کاڵەم دڕا هیچم پێ نەبڕا.
end
