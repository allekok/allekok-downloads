ئەحمەد شاڵی: ئەدیب‌و رووناكبیر

بنەماڵەی شاڵی بنەماڵەیەكی دیار‌و ناسراوی شاری سلێمانین. لەم بنەماڵە هێژایەدا دەیان كەسایەتیی سیاسی‌و كولتوری‌و زانستی‌و كۆمەڵایەتی هەڵكەوتوون. 
لەبوارە جیاوازەكاندا خزمەتی گەل‌و نیشتمانیان كردووە‌و شوێن پەنجەیان بەپێشخستنی شاری سلێمانی‌و كوردستانەوە دیارە.
ئەوەی من ئەمەوێ‌ باسی بكەم، (ئەحمەد شاڵی)یە كە كەسایەتییەكی دیاری ئەو بنەماڵەیەیە، وەك سەربازی ون خزمەتی كردووە‌و زۆر رۆشنایی نەخراوەتە سەر ژیان‌و كارو بەرهەمەكانی‌و لەپەراوێزدا ماوەتەوە.
ئەحمەد كوڕی حاجی فەقێ‌ كوڕی حاجی محەمەد كوڕی مەلا ئیبراهیمی شاڵی، ناوی تەواوی ئەو كەسایەتییە‌و بەئەحمەد شاڵی ناسراوە، ئەو كەسێكی دیار‌و روناكبیریی سەردەمی خۆی بووە، لەرشتەكانی ئیدارە‌و ئەدەب‌و وەرگێڕاندا خزمەتی كردووە‌و شوێن پەنجەی رەنگینی دیارە‌و مێژوو بەشانازییەوە كار‌و بەرهەمەكانی تۆمار كردووە.
ساڵی 1924 لەگەڕەكی سەرشەقامی شاری سلێمانی لەدایك بووە، هەر لەو شارە خراوەتە بەرخوێندن، سەرەتا چۆتە حوجرە، لەوێ‌ زمانی فارسی‌و گوڵٍستان‌و بوستان‌و دەرسە ئاینییەكانی خوێندووە. دواتر  هەر لەو شارە قۆناغەكانی سەرەتایی‌و ناوەندی خوێندووە. قۆناغی خوێندنی ئامادەیی لەزانكۆی ئەمریكی لە بەغدا تەواو كردووە.
ساڵی 1950  بڕوانامەی بەكالۆریۆسی لە كۆلیجی حقوقی بەغدا بەدەستهێناوە. دواتر دامەزراوە‌و وەك بەڕێوەبەری ناحیە‌و قائیمقام‌و جێگری پارێزگار لەشارەكانی كوردستان‌و خزمەتی كردووە.
ساڵی 1964 پەیوەندی بەشۆڕشی ئەیلولەوە كردووە‌و لەتێكۆشان بەردەوام بووە تا شكستی شۆڕش لەساڵی 1975.
دوای ئەوە گەڕاوەتەوە شاری سلێمانی، ئیدی بۆ شاری بەغدا دوور خراوەتەوە‌و لەوێ‌ چۆتەوە وەزیفە‌ وەک فەرمانبەرێکی ئاسایی لە بەرێوەبەرایەتیی گشتیی پۆستەو گەیاندن .دواتر خانەنشین بووەو کاری پارێزەری کردووە.رۆژی 14ی شوباتی 1977 بەهۆی نەخۆشی دڵەوە لەشاری بەغدا كۆچی دوایی كردووە‌و  تەرمەکەی براوەتەوە بۆ شاری سلێمانی ولە گردی سەیوان بەخاكی نیشتمان سپێردراوە.
ئەحمەد شاڵی لەسەرەتای ژیانی لاوییەوە خولیای جیهانی ئەدەب بووە. بایەخی بەرشتەكانی شیعرو پەخشان داوە، بەناوەكانی(أ.ش)‌و(أ.شاڵی)  بەرهەمەكانی لە گۆڤارەكانی گەلاوێژ‌و نزار‌و رۆژنامەی ژین بڵاو كردۆتەوە. تائێستا ئەو بەرهەمە بڵاوكراوانەی كۆنەكراونەتەوە‌و چاپ نەكراون.
ئەحمەد شاڵی، بێ‌ لەزمانی دایك زمانەكانی فارسی‌و عەرەبی بەباشی زانیوە. هەر بۆیەش بایەخی بە وەرگێڕان داوە‌و چوارینەكانی خەیامی لەفارسییەوە بۆ سەر زمانی كوردی وەرگێڕاوە. لەدوای كۆچی دوایی، خاتوو( نەسرین كاكە حەمە)ی هاوسەری ئەحمەد شاڵی، چوارینەكانی خەیامی لەچاپخانەی روون لەسلێمانی لەساڵی 1999 بەچاپ گەیاندووە‌و لەفەوتان رزگاری كردووە.
دروودی رێز‌و وەفا‌و ئەمەكداری بۆ گیانی پاكی ئەحمەد شاڵی ئەدیب‌و رووناكبیر.
&#39;
خەلیل عەبدوڵڵا
end
