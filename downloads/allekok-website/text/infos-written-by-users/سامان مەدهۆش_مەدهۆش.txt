مەدهۆش نازناوی خۆی لەم شاکارە بەرزەی تاهیر بەگی جاف وەرگرتووە:
چەمەن یەکبارە خامۆشە خرۆشی بوڵبوڵان با بێ
دڵ ئەمڕۆ مات و مەدهۆشە خوا فەسڵی گوڵان با بێ
مەدهۆشی شاعیرناوی محەمەد عەلی محەمەدی حاجی مستەفای قوربانییە ساڵی١٩١٩ لەشاری سلێمانی لەدایکبووە و قۆناغەکانی خوێندنی سەرەتایی و ناوەندی لە شاری سلێمانی تەواوکردووە.
لەتەمەنی منداڵیدا شاگرد خەیات بووە، لەساڵی ١٩٣٩ دەستی کردووە بە هۆنراوە نووسین و یەکەم هۆنراوەی لەساڵی ١٩٤٠ لەرۆژنامەی ژیندا بڵاوکردۆتەوە لەژێر ناوی بەعەشقی تۆ بریندارم پیرەمێردی نەمر کەمێک دەستکاری ئەم هۆنراوەی بۆ کردووە.
ئەم شاعیرانە زۆر کاریگەر بوون لەلای مەدهۆش نالی، گۆران، پیرەمێرد، عەلی کەمال باپیر، کێشەی ئەوین و بابەتی سۆزداری بەشێکی زۆری لەهۆنراوەکانی داگیرکردووە، دیمەنی شاخەکانی کوردستان کاریگەری هەبووەبۆ نوسینی هۆنراوەکانی، رێڕەوی دانانی هۆنراوە و پەیڕەوی شاعیر دەردەکەوێت لەسەرەتادا ویستویەتی بەشێوەی کێشی عەرز و بابەتی کلاسیکی وەک شیعرەکانی نالی بێتە گۆڕپانەوە چەند هەنگاوێکی سەرکەوتوانەی ناوه، توانیویەتی سامانێکی نوێ و پێویست بخاتەسەر تۆماری گەورەی هۆنراوەی کوردی، توانیویەتی هەنگاوێکی نوێ بهاوێت لەزمانی کچەکان خۆیانەوە دەربارەی خۆشەویستی و جوانی و گیروگرفتە کۆمەڵایەتیەکانیان بەدەست کۆمەڵ و نەریتی دواکەوتوی کۆمەڵەوە.
مەدهۆش یەکەم کەس بوو کە دورینی جل و بەرگی مۆدەی ئافرەتانی هێنایە سلێمانی لە ساڵانی سەرەتای پەنجاکاندا، یەکەم کەس بوو کە دوکانەکەی بووبو بە کارگەیەکی جل و بەرگ کە زیاتر 20 شاگردی کوڕ و کچی لابوو کە لەسەر ٢٠مەکینەی خەیاتی کاریان ئەکرد. شاگردەکانی هەموو مافێکی کرێکاریان هەبوو.(لەوانە شەیدا، کەمالی، عوسمان و فایەق، نەجمەدین، ئەمین ئیبراهیم، ماجد عبدڵڵە،نایب عەبدوڵڵا, قادر ڕەسوڵ، عبدوڵلای حاجی سەعید، وەستا قادر، عەلی حەلاو، حەمەی شێخ عەلی، عومەری سەیدبایز، خالەحاجی ، نەوشیروان مستەفا، مستەفای سەید مەجید، عەلی حاجی قادری حەڵواچی، هونەرمەند حەمەی نێرگز، جگە لە چەند ئافرەتێک...هتد) و زۆری تریش شاگردی مەدهۆش بوون و لە قوتابخانەی مەدهۆش فێری خەیاتی بوون هەندێکیشیان وازیان لە خەیاتی هێنا و بوون بە پێشمەرگە وەک نەوشیروان مستەفا ،خاڵە حاجی ) 
لە هەمان کات دا دوکانی مەدهۆش بوو بوو بە شوێنی کۆبوونەوەی شاعیران و ئەدیبان و شیعر دۆستان لە کوڕ و کچی گەنجی ئەو زەمانە، دایم ئەت گوت کۆڕی شیعرو ئەدەب و ڕەخنەی ئەدەبیە (لەوانە مامۆستایان کاکەی فەللاچ، ئەحمەد هەردی، ع.ح.ب. ع ع شەونم، ساجد ئاوارە، حسین عارف، جەمال شارباژێڕی، دڵشاد مەریوانی، مستەفا صالح کەریم، کاکەی ڕێبوار، شێرکۆ بێکەس ،شێرکۆ ناکام، جەمال بابان و زۆر شاعیر و نوسەری تر کە ئێستە لەیادم نەماون . 
لەسەرو ئەمانەشەوە مەدهۆش یەکەم کەس بوو کە شیعری بە ناوی ئافرەتەوە داناوە و لە دڵی کچان و کوڕانەوە زۆر بە ڕاشکاوی و سەربەستی هۆنراوەی داناوە کە زۆر جار بەراورد ئەکرێت لەگەڵ شاعیری گەورەی عەرەب نزار قەبانی. 
لەڕاستییدا مەدهۆش لەهەموو بۆنەیەک لەبیر کراوە، ئەوەش هۆیەکەی ئەوەیە کە مەدهۆش قەت حەزی لە خۆ دەرخستن و خۆبردنە پێشەوە نەبووە. 
مەدهۆشی شاعیر لەژیانی خۆیدا چەندین بەرهەمی بەئەنجام گەیاندووه. لەوانەش:
1. هەمیشەبەهار -چیرۆکی هۆنراوە - ساڵی ١٩٤١ تا ١٩٨٢ شەش جار چاپکراوەتەوه
2. دڵ و گوڵ -کورتە چیرۆک- لەساڵی ١٩٥٩دا چاپکراوه 
3. سەرگوڵ -کورتە چیرۆک - ساڵی ١٩٦١ چاپکراوه 
4. شیرین -کۆمەڵە هۆنراوە- ساڵی ١٩٨٢ چاپکراوه
5. دڵی کچان -کۆمەڵە هۆنراوە- ساڵی ١٩٦٧ چاپکراوه
6. نەریمان چی لێهات-کورتە چیرۆک- ساڵی ١٩٦٨ چاپکراوه
7. دڵی کوڕان -کۆمەڵە هۆنراوە- ساڵی ١٩٧٢ چاپکراوه
8. دیوانی یانەی دڵان (بەرگی یەکەم) - ساڵی2 چاپکراوه و لە ساڵی ٢٠٠٤ چاپی دووەم کراوە و لە سالێ ٢٠٠٦ چاپی سێیەم کراوە.
9. دیوانی یانەی دڵان (بەرگی دووەم) - ساڵی ٢٠٠٤ چاپکراوه
10. بەرەو پایزەبەهارێکی تر -کورتە چیرۆک - ١٩٨٨
11.دڵی پێشمەرگەپێشمەرگە (یان دڵداری و نیشتیمان پەروەری) چیرۆکی هۆنراوەیە کە تائێستا لە چاپ نەدراوە فریا نەکەوت لەچیرۆکەوە هەمووی بکات بەهۆنراوە.
ئەم شاعیرە لە26 ی شوباتی ساڵی1994 لەشاری سلێمانی کۆچی دواییکردووە.
هۆنراوەکانی مەدهۆش زۆریان لێ کراوە بە گۆرانی لەلایەن هونەرمەندانی نەوەی پێشوو و نەوەی ئەمڕۆ
وەک شەماڵ سائیب، تایەر توفیق،مەزهەری خالقی، عوسمان عەلی، حەمەجەزا، ناسری ڕەزازی، ئازاد مەولود، چۆپی فەتاح
ئارام شەیدا ، ئارام فایەق، تالیب ڕەسول  Talib Rasool، تیپی زانکۆی سلێمانی نوێ، کەویار Kawyar، ئەحمەد خەلیل، ڕەوا جەمال، گۆران ئینزیبات، عوسمان عەبدوڵڵە، بەرهەم شەمامی، ئازاد نازری Azad Nazry، بەڵێن سەنگاوی (نەژاد و فەرەیدوون)، بورهان مەجید، حەمید عوسمان، عەباسی کەمەندی، ڕەزا باوەمیری بۆکانی، دەشتی کەلهوری Dashti Kalhori ،ڕەزا چاوڕەش، جاسمی ساز، شیروان عەبدوڵڵە، قادر مامەندی، هەڵوێست،  لەوە ئەچێ زۆر هونەرمەندی تریش هەبن کەمن هێشتا بەرهەمەکانیانم بەرگوێ نەکەوتبێ.
دەسپێکی دڵداری لە فلیمی پەیکەری دڵ بە گۆرانیەک لە شیعری مەدهۆش
ئەی یاری شیرین کە ساڵی 1948 لەبەندیخانەی کەرخەوە لە بەغدا بۆ سەبری خانی خێزانی ناردووە.
لێکۆڵینەوەیک سەبارەت بە خۆشەویستى و ئافرەت و جیهانى شیعری -مەدهۆش-
بەرهەمی دکتۆر.عثمان عەبدول بەرزنجی / زانکۆی سلێمانى/ کۆلیجی زمان/ سالی 2012
ئەم دۆکیومێنتە بەشێوەی PDF لێرەوە بخوێنەرەوە
د.عثمان عەبدول بەرزنجی / زانکۆی سلێمانى/ کۆلیجی زمان .
https://doi.org/10.17656/jzsb.10266
مەدهۆش و عەلی کەمال باپیر (مامە) ماوەیەکی درێژ هاوڕێی ئەدەب و شیعر بوون، شیعریان بۆ یەکتریش ئەنووسی هەم خۆشەویستی هەم گلەیی
من خۆم زۆر جار کە هێشتا لە 12 ساڵ مناڵتر بووم لەدوکانی باوکم گوێم لەم دێڕانە ئەبوو لەشیعر گۆڕینەوەی بەینی مەدهۆش و مامە وەک:
بەیتی یەکەم و ئەم بەیتەی ناوەڕاست
هەموو ئەم شیعرە بەرزانەم لە شوشی بەرزی باڵاتە
#مەدهۆش
سەری سەر عەرزی من دیاریی سەری تا عاسمانت بێ
هەروەها دێڕی کۆتایی
ئەگەر پێشم بڵێ مامە، ئەڵیم مەدهۆش قوبانت بێ.
کاک نەوزادی برام زۆر جار ئەم دێرەی ئەوتەوە و تائێستاش:
لەشاران ماچ ئەهاون  لادە تۆش بەردێ بهاوێژە
کەلێو نادەی ، خەڵاتم با پلاری پەنجەکانت بێ
مەدهۆش ولاوان ، بیرەوەری هاوڕێیانی مەدهۆش
مەدهۆش بە درێژەی ژیانی پەیوەندی لەگەڵ لاوان لە کوڕ و کچ نەپچڕاوە، ئەوان هەمیشە بوونەتە سەرچاوەی ئیلهامی شیعری و هاندەر بۆی
لەبیرمە لەکۆتایی ساڵانی دوای 1965 دا لەدوکانی باوکم &#34;مەدهۆش&#34;هەمیشە کۆڕی شیعر و ئەدەب گەرم بوو چ لە ژوری پیاوان یان لە ژوری ژنان.
لەو گەنجانەی ئەو زەمانە کە لەبیرم بێت کاک شێرکۆ ناکام، شەهید دڵشاد مەریوانی، ئەحمەد حسەین، کاکەی ڕێبوار، کەمالی حەمەی غەفور ، فەرەیدون ی قالەی قجول، 
 هەندێک لەو لاوانە دەستی شیعر و نوسینیشیان هەبوو. 
شاعیر و ئەدیبەکانیش مامۆستایان: عەلی کەمال باپیر (مامە)، جەمال شارباژێڕی، أ.ب. هەوری، ئەمینی میرزا کەریم، جەمال جەلال، کامەران موکری، ع.ح.ب. ، کاکەی فەلاح، ع.ع.شەونم، ئەحمەد هەردي، عەلی عارف ئاغا ، شێرکۆ بێکەس، حسەین عارف، ڕەووف حەسەن، ساجد ئاوارە، مستەفا صالح کەریم، جەمال بابان و زۆری تر لە شاعیران و نوسەران . 
ئەدەب دۆستان و هاوڕێیانی مەدهۆش :عەلی ئەحمەدی تەها، فوئادی حسەینی حاجی وەلی، حەمەفەرەج شاڵی، شێخ ئەنوەری مەکتەبە، بەهجەت محامی، عەلی حاجی قادری حەڵواچی، حەمەی نێرگز، رەووفی مەلا عارف، رەووفی مەلا کەریم، دادە پەیمان، ست ئەنجوم، زەکیەی عومەری سام ئاغا، دوایش لە بەغدا ناهیدەی شێخ سەلام، زەکیە بابان، نهایت جلال، ئەحلام مەنصور، ست نەوا ،شیرین حارس ... زۆری تریش
شاگردەکانی مەدهۆش ئەوکات یان لەوەپێش: حەمەی شێخ عەلی (باوکی کاک ئارام جێگری سەرۆکی پێشوی پەرلەمانی عێراق)، نەوشیروان مستەفا، نوری (ناوی تواویم لەبیر نیە)، عومەری سەید بایز، حەمە ڕەحیم(خالەحاجی)، حسین و برایەکەی کە لە وێنەیەکدا دەر ئەکەون.
زۆر کەسانی تر ماون، کەهاتەوە بیرم ئەیان خەمە ناو ئەم یادگاریەوە.
جگە لەوە خەیاتەکان کەزۆربەیان لەوەپێش شاگردی مەدهۆس بوون و لەسەر دەستی مەدهۆش فێر بوون وەک عوسمان و فایەق، کەمالی، عومەر شەیدا ،نەجمەدین، ئەمین ئیبراهیم، ماجد عبدڵڵە، عبدوڵلای حاجی سەعید، وەستا قادر (ناسراو بە قالە شەل)، عەلی حەلاو ، مستەفای سەید مەجید
هیوای بەهەشت و ڕۆح شادی بۆ ئەو کەسایەتیانەی کە لە ژیاندا نەماون و تەمەن درێژی و تەندروستی بۆ ئەو کەسایەتیانەی کە لەژیاندا ماون.
دڵسۆزتان سامان مەدهۆش
end
