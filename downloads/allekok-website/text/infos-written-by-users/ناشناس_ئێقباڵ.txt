به ناوی خودای میری مه‌زن
زیندوو بوونی هه ر نه‌ته‌وه‌یه‌ک پێوه‌ندی ڕاسته‌وخۆی به پاراستنی کلتوور و داب ونه‌ریتی ئه‌و نه‌ته‌وه هه‌یه. هه‌روه‌ها به‌رز ڕاگرتنی جل وبه‌رگی نه‌ته‌وایه‌تی و ڕێزنان له زمان کاریگه‌ری ڕاسته وخۆی هه‌یه له‌سه‌ر مانه‌وه‌ی نه‌ته‌وه‌کان به‌تایبه‌ت نه‌ته‌وه چه‌وساوه‌کان.
دیاره له‌م بوواره‌دا نووسه‌ران و شاعێران ڕۆڵی گرینگ و به‌رچاوتریان هه‌یه و هه‌مووکات بوونه‌ته هۆی ئه‌وه که زمانی کوردی سه‌ره‌ڕای ته‌واوی ئه‌و نه‌هامه‌تی و ته‌نگ‌و‌چه‌ڵه‌مانه‌ی که به‌سه‌رماندا هاتووه پارێزراو بێت. به قه‌ولی کۆلیل &#34;شێعر کتێبی ژینه. نووسه‌ر خوێنی ڕه‌گی گه‌له. له نه‌مان و دوایی هاتن ته‌له‌سمه و ده‌وری په‌رژینه&#34;.
یه‌کێ له‌و که‌سایه‌تیانه‌ی که بە‌پێی توانای خۆی و بارودۆخی کۆمه‌ڵگا خزمه‌تی زۆری به زمان و کلتووری نه‌ته‌وه‌که‌مان کرده به ڕێز کاک &#34;ئێقبال محه‌ممه‌دی&#34; یه. کاک ئێقباڵ کوڕی مه‌رحوومی کاک نه‌جمه‌دین کوڕی حاجی ئەحمەد بەگ (خەییەر) و حاجی به‌دێعه خانم کچی ئاغا ئەحمەدی وەکیلیان (ئایچی)یە کە له ڕۆژی 3۱ی پووشپه‌ڕی ساڵی 1349 ی کۆچی هه‌تاوی(١٩٧٠ز) له شاری سه‌قز له دایک بووه. به هۆی کار و ئیشی مه‌رحوومی باوکی له ساڵه‌کانی 51 تا 62 له شاری ته‌برێز بوون و له‌وێ خوێندنی ده‌س پێ کرد و پۆلی سه‌ره‌تایی و ناوه‌ندی ته‌واو دا . له دوای خانه‌نشین بوونی باوکی گه‌ڕانه‌وه شاری سه‌قز. بۆ خوێندنی پۆلی کۆتایی چووه &#34;دانشسرای تربیت معلم&#34; و له‌ دوای ته‌واو کردنی ئه‌م پۆله و وەرگرتنی دیپلۆم له دێهاته‌کانی به‌شی خوڕخوڕه و سه‌رشیوی سه‌ر به شاری سه‌قز بوو به مامۆستای پۆلی سه‌ره‌تایی. دوای تێپه‌ڕبوونی چه‌ن ساڵ بۆ خوێندنی باڵا و وه‌رگرتنی بڕوانامه‌ی کارناسی له لقی ڕاوێژکاری چووه زانکۆ له شاری سنه. پاش گه‌ڕانه‌وه‌ی تا کۆتایی کار و خانه‌نشین بوون له ساڵی 1394 له شاری خۆی له بوواری ڕاوێژکاریدا خزمه‌تگوزاری کرد. له ساڵه‌کانی 1373 و  1374 وەک مامۆستای نموونه له پارێزگای کوردستان ناسرا و له ساڵی 1388 نازناوی ڕاوێژکاری نموونه‌ی پارێزگای کوردستانی پێ به‌خشرا. ناو براو له ماوه‌ی خزمه‌تیدا له شاری سه‌قز جیا له‌وه‌ی که ڕاوێژکاری قوتابیان بوو، له بوواری ڕاوێژکاریی خانه‌واده‌یشدا ڕۆڵێکی به‌رچاوی گێڕاوه و بووه‌ته هۆی سه‌قامگیری ئاشتی له زۆر بنه‌ماڵه دا و به‌رگری له جیابوونه‌وه‌ی هه‌ندێ له گه‌نجان و لاوانی سه‌قز کردووه که به هۆی کێشه جۆراو و جۆره‌کان، ژیانی هاوبه‌شیان که‌وتووه‌ته مه‌ترسی و به‌ره‌و تێکدان چووه. هەروەها زۆر جار بەشێوەی خۆبەخشانە کۆڕ و کۆبوونە و کارگەی فێر کردنی مەهارەتەکانی ژیانی بۆ لاوانی شارەکەمان داناوە.
کاک ئێقباڵ له‌و که‌سایه‌تیانه‌یه که لایه‌نگری گۆرانی و مۆسیقا و فەرهەنگی کوردییه و شاره‌زایی باشی له‌م بوواره‌دا هه‌یه و زۆربه‌ی کاته‌کانی ژیان گوێی له ده‌نگی ناودارانی کورد وەک: مامۆستایان خالقی ، حه‌سه‌ن زیره‌ک ، ماملێ ، عه‌لی مه‌ردان و ....  گرتووە و بایه‌خی زۆریان پێ ئه‌دات. هاوکات هۆگری شاعێرانی گه‌وره‌ی کورد و فارس بووه و به‌رهه‌می هونه‌رمه‌ندانێک  وه‌ک: مامۆستا نالی ، مه‌حوی ، سافی ، هه‌ژار ، هێمن ، مه‌وله‌وی کورد ، سواره ، سه‌عدی ، حافز ، مه‌وله‌وی ، شاملو ، فه‌ره‌یدوون موشیری ، فروغ فه‌ڕوخزاد و ... کاریگه‌رییه‌کی زۆری له‌سه‌ر ڕوانگه و بیر و بۆچوون و شێوازی نووسینی داناوه. 
ئه‌م گه‌وره پیاوه له بوواری وه‌رزشیشدا به‌رده‌وام چالاکی بووه و به درێژایی ته‌مه‌نی خه‌ریکی وەرزشی &#34;والیباڵ و به‌سکتباڵ&#34; بووه و له‌ساڵه‌کانی ده‌یه‌ی۷۰ و ٨٠ و ٩٠ی هه‌تاوی چه‌ندین نازناوی له‌م بووارانه‌دا به‌ده‌س هێناوه.
له ساڵانی ١٣٩٠ تا ١٣٩٤ی هه‌تاوی سه‌رۆکی &#34;لێژنه‌ی  به‌سکتباڵ&#34; ی شاری سه‌قز بووه و به‌پێی توانا خزمه‌تی وه‌رزشوانانی کردووه. هه‌ر وه‌ها ساحێبی بڕوانامه‌ی دادوه‌ری و ڕاهێنه‌ریی وه‌رزشی به‌سکتباڵه و له‌و به‌شه‌یشدا به‌رده‌وام چالاک بووه.
کاک ئێقباڵ وێڕای ئه‌و چالاکیه باس کراوانه، نووسه‌ر و شاعیرێکی به توانایه و زۆربه‌ی نوسراوه‌کانی ناو به ناو له گۆڤار و ڕۆژنامه‌کانی زمانی کوردی وه‌ک : ڕۆژان ، سیروان ، زانست ، هایکۆنامه ، به‌یان و هایکیست بڵاو بوونه‌ته‌وه. که کۆی ئه‌م  به‌رهه‌مانه له تۆی دوو کتێب به ناوه‌کانی &#34;ئاسمانی خه‌یاڵ &#34; که سه‌رجه‌م شێعره کلاسیک و نوێ کانیه‌تی و هه‌ر وه‌ها کتێبی&#34; فرمێسک نییه&#34; که تایبه‌ت به شێعری &#34;هایکۆ&#34;یه  چاپ کراون . به‌ڕێز کاک ئێقباڵ له به‌شی هایکۆی کوردی له شاری سه‌قز ڕچه‌شکێن بووه و وه‌ک خۆی ئه‌ڵێ خوێندنی ڕاوێژکاری و ده‌روون ناسی و ئاشنایی له گه‌ڵ &#34;زێن&#34; و &#34;مێدیتەیشن&#34;، هه‌ر وه‌ها زه‌وقی شێعری و عه‌شقی سرووشت یاریده‌ر و هانده‌ری بووه تاکوو له بوواری هایکۆ ئه‌زموون و چالاکی بکات.
سێهه‌مین کتێبی شێعری ئه‌م به‌ڕێزه به‌ناوی &#34;خه‌ونی چارلی&#34; ئاماده‌ی چاپ و بڵاو بوونه‌وه‌یه کە هیوادارین بە زووترین کات بگاتە بەردەست هونەردۆستان.
جێگەی ئاماژەیە کە ناو براو به‌رده‌وام له‌گه‌ڵ کۆڕ و کۆمه‌ڵ و ئه‌نجومه‌نه‌کانی شاری سه‌قز وه‌کوو &#34;ئه‌نجومه‌نی مه‌وله‌وی کورد&#34;،&#34;ئه‌نجومه‌نی فه‌رهه‌نگی ئه‌ده‌بیی ئاوات&#34;،&#34;ئه‌نجومه‌نی فەرهەنگی هیوای زانست &#34; هاوکار بووه و دڵسۆزانه بۆ فه‌رهه‌نگ و هونه‌ری شاره‌که‌مان خه‌ریکی خزمه‌تگوزاریە.
شایانی باسه که کاک ئێقباڵ یه‌کێک له ئه‌ندامانی سه‌ره‌کی دامه‌زراندنی ئه‌نجومه‌نی &#34;سه‌قزناسی&#34;یه و بۆ دامه زراندنیشی هه‌وڵی به‌رده‌وامی داوه و ماندوونه‌ناسانه ئه‌و ئه‌رکه‌ی له ئه‌ستۆ گرتووه.
له کۆتاییدا ئاواتم سه‌ربه‌رزی و سه‌رکه‌وتوویی به‌ڕێز کاک &#34;ئێقباڵ محەممەدی&#34;یه له‌ش ساغی و به‌خته‌وه‌ری و سه‌رکه‌وتنی زیاتری بۆ بەئاوات ئه‌خوازم. ئاورەزوویشم  ئه‌وه‌یه که نموونه‌ی ئه‌م که‌سانه له ناو نه‌ته‌وه ی کورد دا زیاتر بێت.

کۆکردنه‌وه و ئاماده کردن:
 محه‌ممه‌د ڕه‌سووڵی
end
