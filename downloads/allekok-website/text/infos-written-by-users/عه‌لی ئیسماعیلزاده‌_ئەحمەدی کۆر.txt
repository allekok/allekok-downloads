پێشه‌نگه‌کانی شێعری موکریان؛ ئه‌حمه‌دی کۆر
عه‌لی ئیسماعیلزاده‌

“بەرایییەک بۆ ناسینی قوتابخانەی شێعری موکریان”، سەردێڕی وتارێکی بەڕێز “ڕەهبەر مەحموود‌زادە”یە  کە ساڵی 1386 لە ژمارە 84ی گۆڤاری “مەهاباد”دا چاپ کراوە و چەند مانگ لە وەی پێش لە سەر وێبلاگی خۆی دیسان بڵاو بووەتەوە. وەک لە سەردێڕەکەی‌ڕا چاوەڕوان دەکرێ، هەوڵێکە بۆ ناساندنی قوتابخانەی شێعری موکریان، سەرەتای بیچم گرتن و گووران و پێشەنگەکانی. دیارە ئەمە هەوڵێکی پیرۆز و پێویستە، بەڵام ڕەهبەر تا چ ڕادەیەک بە ئامانج گەییشتووە و مەبەستی پێکاوە و چی لە هەوڵەکانی پێش خۆی زیاد کردووە؟

  ئەگەرچی باس و لێکۆڵینەوەی تایبەتی لە سەر قوتابخانەی شێعری موکریان کەم‌تر کراوە، بەڵام لەوانەی پێم شک دێن، کتێبی “شێعری ناوچەی موکریان لە نیوەی یەکەمی سەدەی بیستەم دا” گەلێک بە‌نرخە و شایانی ئەوەیە بکرێتە سەرچاوەیەک  بۆ تۆژینەوە و لێکۆڵینەوەکانی داهاتوو لە سەر ئەم بابەتە. “دەشتی” لەم کتێبەدا چوارچێوەی جوغرافیایی و بارودۆخی مێژوویی و کۆمەڵایەتی و چۆنییەتی ئاڵ‌وگۆڕی زمانی و فەرهەنگی و ئەدەبی موکریانی زۆر بە وردی شی کردووەتەوە و باسی ئەو شاعیرانەی کردووە کە کەم یا زۆر لە بیچم گرتنی قوتابخانەی شێعری موکریان‌دا دەوریان گێڕاوە و داهێنانیان نواندووە. هەر وەها پێشینەی شێعری موکریانی پشکنیوە و یەکەم پێشەنگەکانی ئەم ڕێبازەی بە کورتی ناساندووە، بەڵام کاتێک دەگاتە ئەو قۆناغەی کە شێعری موکریان لە سەر پێی خۆی ڕاوەستاوە و پێناسەی تایبەتی خۆی پەیدا کردووە، بە وردی چووەتە ناخی بابەتەکە و سەرەنجام سێ شاعیری داهێنەر و خاوەن شێواز و شوێندانەری قوتابخانەی شێعری موکریانی(لە نیوەی یەکەمی سەدەی بیستەم‌دا)دەست‌نیشان کردووە: مەلا مارف و دوکتۆر شەوقی و سەیف. پاشانی ئەو  شاعیرانەی خستۆتە بەر باس و تایبەتمەندییەکانی شێعری هەر کامیانی شی کردووەتەوە و داهێنانەکانی دەست‌نیشان کردوون، بۆیە ئەو کتێبە لە ناساندنی قوتابخانەی شێعری موکریان‌دا، زۆر بە‌نرخە، دەکرێ ڕەخنەی لێ بگرین، بەڵام حەیفە خۆی لێ ببوێرین و کەلکی لێوەرنەگرین.

  جگە لەویش وتاری “ڕەوتی سەرهەڵدانی شێعری نیشتمانی و سیاسی لە موکریان”، سەرەڕای کورتی و ڕوانینی خێرای نووسەر، زۆر پوخت و پاراوە. ئەویش هەر مەلا مارف و دوکتۆر شەوقی و سەیف بە پێشەنگ و خاوەن شێواز دەناسێنی. ئەم وتارە پێش کتێبەکەی “د. دەشتی” نووسراوە و ئەویش بە ئەمانەتەوە کەلکی لێ وەرگرتووە.

     دوو سەرچاوەی باس‌کراو سیمای گشتی قوتابخانەی شێعری موکریان دەناسێنن و پێوەندی ڕاستەوخۆیان بە باسەکەی ڕەهبەرەوە هەیە. دەیان وتاری دیکەش هەن کە لە سەر ژیان و بەرهەم و شێوازی هەر کام لە شاعیرانی موکریان نووسراوە و کەم‌تاکورتێک باسی شێعری موکریانیش دەکەن و زانیاری بەرچاویشیان تێدا بەدی دەکرێ، کەچی بەداخەوە ڕەهبەر لە تێکڕای ئەو سەرچاوە بە‌نرخانە خۆی بوواردووە و جگە لە وتاری “مامۆستای شاعیرانی موکریان”، باسی هیچ سەرچاوەیەک ناکا. تەنانەت ئەو دەمەی لە سەرەتای وتارەکەی‌دا ئاماژەیەک بە بیر و ڕای تۆژەران لە سەر پێشەنگەکانی شێعری موکریان دەکا، نانووسێ کام تۆژەران: &#34;... سەرەتای قوتابخانەی شێعری موکریان دەگێڕنەوە بۆ سەیفی قازی و مەلا مارفی کۆکەیی &#34;و کامیان&#34;... ئەم سەرچاوەیە هەتا وەفایی و میسباحوددیوانی ئەدەبیش بۆ دواوە دەگێڕنەوە”؟ هەڵبەت ڕەنگە کاتی نووسینی وتارەکە، ڕەهبەر ئاگای لەو دوو سەرچاوەیە نەبووبێ، بەڵام لە دانانی دووبارەی وتارەکەی لە سەر وێبلاگی خۆی (لەم ساڵ‌دا، بەهاری 1391) دەکرا باسیان بکا.

     ئەمە هەر لە عادەتی ئاسایی ڕەهبەریش بە دوورە، چون زۆربەی وتارەکانی پڕن لە سەرچاوە و پەراوێز و هەمیشە بۆ گێڕانەوەی تاقە ڕستەیەکیش بێ، سەرچاوه‌ی ناساندووە، بەڵام بۆ باسێکی ئاوا بەربەرین، ئاوڕی وە هیچ سەرچاوەیەک نەداوەتەوە جگە لە “هەواری خاڵی” هێمن و “دیوانی سەیفولقوزات” و وتارێکی خۆی و چەند ڕستە لە بەیتێک. لە ئەنجام‌دا وتارەکەی زۆر لە ئاستی نووسینی” بەراییەک بۆ شێعری موکریان” دابەزیوە و بووەتە دووپاتەی بیر و ڕای مامۆستا هێمن لە سەر “مامۆستای  شاعیرانی موکریان” بە چەند نموونە شێعر و بۆچوونەکانی خۆیەوە. دیارە ئەگەر مەبەستی ڕەهبەر هەر لێکۆڵینەوە لە سەر شێواز و داهێنان و تایبەتمەندییەکانی شێعری سەیف بووبێ، دەکرا و دەگونجا زۆر زیاتریش بنووسێ و کەس حاشا لە دەوری بەرچاوی سەیف لە گەشەی شێعری موکریان‌دا ناکا، بەڵام بەو سەردێڕەوە و بەو ئاکامە کە ڕەهبەر نووسیویەتی:  “سەرەتای قوتابخانەی موکریان دەگەرێتەوە بۆ سەیفی قازی ...”، منی خوێنەر لە کۆتایی وتارەکەدا تووشی ئەم پرسیارانە دەبم: ئایا بە ڕاست پێش سەیف شێعر لە موکریان هیچ داهێنانێکی لە فۆرم و نێوەرۆک‌دا بە خۆیەوە نەدیوە؟ ئایا بەو هەموو کارەسات و ڕووداوە مێژوویی‌یانەی ناوچە و جیهان، لە نێوان دوو شەڕی جیهانی‌دا، هیچ بەرایی‌یەک بۆ شێعری موکریان نەبووە و تەنیا یەک کەس، “لە ئاخر و ئۆخری دەسەڵاتدارێتی ڕەزا شادا”، لە‌پڕ پەیدا بووە و قوتابخانەی شێعری موکریانی داهێناوە؟ ئەویش لە ژێر کاریگەری هیچ شاعیرێکی دەوروبەری خۆی‌دا نەبووە و تەنیا لە نالی و حاجی قادر شت فێر بووە؟ ئایا بەستنەوەی قوتابخانەیەکی شێعری بە شێوازی شاعیریکەوە دروستە؟

 

     سەردێڕی وتارەکەی ڕەهبەر چاوەڕوانمان دەکا باسێکی گشتی لە سەر یەکەم نیشانەکانی ئاڵ‌و‌گۆڕ لە فۆرم و نێوەرۆکی شێعری موکریان‌دا بخوێنینەوە وەک خۆی لە سەرەتای وتارەکەی‌دا ئاماژەی پێکردووە، تۆژەرانی ئەم بوارە  دوو دەستەن:1. دەستەیەک پێیان وایە ئەو ئاڵ‌و‌گۆڕە لە وەفایی و میسباحەوە دەستی پێکردووە... .

2. دەستەی دووەم بڕوایان وایە مەلا مارف کۆکەیی و سەیف، پێشەنگی شێعری موکریانن.(“هێرش” لە وتارەکەی‌دا و د.دەشتی لە کتێبەکەی‌دا، دوکتۆر شەوقیش لەم ڕێزە دادەنێن).

     ڕەهبەر باس لە سەر وەفایی و میسباح هەڵدەگرێ بۆ مەجالیکی دیکە، وا بێ هاوڕای دەستەی دووەمی تۆژەرانە، بەڵام تاقە‌دێڕێکیش باسی مەلا مارف ناکا. هەروەها باسی ئەو ناوەندە ئەدەبی و کۆمەڵایەتییەی خانەقای بورهان ناکا کە سەیف موریدی بووە و بە مانگ لێی ماوەتەوە و هێمن و هەژار تاریفی دەکەن.باسی حەریق ناکا کە هێمن بە باش‌ترین شاگردی نالی دەزانی، یا سەید ڕەشیدی خانەقا، یا عەلی‌بەگی حەیدەری و ئه‌ده‌ب... .

       بە کورتی لە خوێندنەوەی ئەم وتارەی ڕەهبەر، تەنیا بەو ئاکامە دەگەین کە قوتابخانەی شێعری موکریان لە سەیفەوە دەست پێدەکا، ئەویش تەنیا لە ژێر تەئسیری نالی و حاجی قادردا بووە. دواتر هێمن و هەژار و هێدی و... وە شوێنی کەوتوون.

       لە بەشی دووەمی وتارەکەی‌دا، ڕەهبەر پرسیارێکی گرینگ دادێنێ “ئەگەر کەسێک لێمان بپرسێ شێعری قوتابخانەی موکریان بە چ تایبەتمەندی‌گەلێکەوە پێناسە دەکرێ کامە شێعر لە کامە شاعیر دەکرێ وەکوو نموونەی بەرچاوی شێعری ئەم قوتابخانەیە باسی لێوە بکرێ، وەڵامی ئەوم پرسیارانە چۆن دەدەینەوە؟”

       لە وەڵامی ئەم پرسیارەش‌دا ڕەهبەر ئاوڕ وە هیچ کام لەو شاعیرانەی موکریان ناداتەوە کە هەر نەبێ لە یەک دوو پارچە شێعردا لە شێعری باوی سەردەم تێپەڕیون (وەک شێعری شەوقی و عەلی‌بەگی حەیدەری بۆ قەتلی‌عامی ڕووسان لە سابڵاغ و شێعری میرزا برایم کاکاغا بۆ لە سێ‌دارەدانی سەیفەددین‌خان حاکمی سەقز لە لایەن تورکی عوسمانی و... کە دواتر باسیان دەکەین). تەنانەت ئاوڕ وە مەلا مارف کۆکەیی ناداتەوە کە هاوچاخی سەیف بووە.

       هەر لە وەڵامی ئەو پرسیارەی ڕەهبەر و بۆ نیشان دانی پێشینەی شێعری موکریان، هیندێک نموونە لە شێعری چەند شاعیری کۆن‌تر پێش‌کێش دەکەم کە دەسەلمێنن ئاڵ‌وگۆڕ دە شێعری موکریان‌دا لە مێژینەترە. وەک سەرەتایەکی ڕازاوە و بە هۆی نیزیک بوونەوە لە وەرزی بەهار، بە شێعرە تاقانەکەی “بەهارییە”ی ئەحمەدی کۆر، ئەم بەشە دەڕازێنمەوە. هەر چەند هێندێک لە نووسەران گومانیان دەربڕیوە کە ئەم شێعرە هی ئەحمەدی کۆر بێ، بەڵام لە کۆتایی شێعرەکەدا و تەنانەت لە دەقی فۆلکلۆرییەکەی‌دا ناوی ئەحمەد هاتووە. ئەگەریش شێعری ئەحمەدی کۆر نەبێ، لەمێژینە بوونی ئەو شێعرە قسەی لە سەر نییە. ئەوندە لەمێژینەیە کە بۆتە بەشێک لە فۆلکلۆر و بەیت‌بێژ و خۆش‌خوانەکان گوتوویانەتەوە.دەقێکی فۆلکلۆری لەم شێعرە بە دەنگی خوالێخۆشبوو “محەممەد غەزالی” حەمەدی بەیتان، تۆمار کراوە و لە یەکەم ژمارەی گوڤاری”سروە”دا چاپ کراوە، تیبنییەکی نووسەر، مەحموود شکاک‌نیژاد، سەرنجی بۆ نوکتەیەک ڕاکێشام کە خۆی دەیسەلمێنێ ئەم شێعرە هی ئەحمەدی کۆرە، کەچی بەڕێزی پێی وابووە کاک “حەمەدی بەیتان وا دیارە لە چەند جێگایان بۆ ئەوەی ئاهەنگی شێعرەکانی لە دەست دەرنەچێ لە خۆیەوە چەند وشەیەکی تێهاویشتووە وەک ئەز هەڵگرت...”، بەڵام حەمەی بەیتان لە خۆیەوە ئەمەی لە شێعرەکە زیاد نەکردووە و لە هەموو دەقەکان‌‌دا هەیە و ئەزقەزا بۆتە نیشانەیەک کە بە دڵنیایی بە شێعری ئەحمەدی کۆری بزانین، چون لە گەلێک لە شێعرەکانی‌دا وشەی “ئەز”بە واتای “من” دەبینین. تەنانەت لە شێعرێکی‌دا کردوویەتە “ڕەدیف”.

عیشق کردمی بێ خان‌ومان، بێ مڵک و ماڵ و عیشقم ئەز
تاقەت نەما لاڵ بوو زبان، قامەت هیلالی عیشقم ئەز 

(ئەنیسی 226)

یا:

دەبمە قەیسی ڕووی زەمانە،دەربەدەر لە جێ و مەکانە
ئەز لە بۆ دڵداری جانە، تەرک دەکەم ئیسلام و دین       (127)

لە ژیان‌نامەکانی ئەحمەدی کۆردا نووسراوە کە خەڵکی ناوچەی شنۆ بووە و لە دەشتی لاجانیش ماوەیەک ماوەتەوە. جگە لەوەش هەر لەو شێعرەدا زۆر وشە و دەستەوشەی لاجان و مەنگوڕایەتی دەبینین:

بۆن شەفیع کە تۆ بە ڕەحمەت، نەنخەیە تاریک و زوڵمەت

پێن عەتا کە قەسری جەننەت،”اعطنا “ توبا سەمەر    (115)

پێم کەرەم کاتن شیفایە..    (130)

غەیری تۆ کەس نینە شافیع...  (131)

 (لە زاراوەی ناوچەی مەنگورایەتی و دەشتی لاجان‌دا “زه‌میر”ی لکاوی “مان، تان، یان” کورت دەکرێتەوە: بۆمان=بۆن/ نامانخەیە= نەنخەیە/ پێمان= پێن/نیمانە= نینە.

هەر لەو ژمارەیەی “سروە”دا دەقیکی تر لە لایەن “کەریم قەییومی” داندراوە کە نووسیویەتی بۆیان ناردووین ئەو بەڕێزە گومانی دەربڕیوە کە شێعرەکە هی ئەحمەدی کۆر بێ. بەلگەی ئەوەیە ئەو شێعرە لە شێوازی ئەحمەدی کۆر جیاوازە و ... یا لەم شێعرەدا هێندێک وێنەی وا هەیە دەبێ ببیندرێ، جا تاریف بکرێ، کە‌چی ئەحمەدی کۆر بینایی نەبووە!
هەڵبەت لە سەردەمی چاپی یەکەم‌ ژمارەکانی سروەدا سەرچاوە زۆر بەدەگمەن پەیدا دەبوو، ئێستا دەزانین ئەو شاعیرە لە پێش‌دا چاوی ساغ بووە و دواتر تووشی نەخۆشی هاتووە و کوێر بووە. لە بواری شێوازیشەوە ئەگەرچی ئەم شێعرە باسی جوانییەکانی سروشتی بەهار دەکا، بەڵام هەڵگری ڕوانینێکی عارەفانەیە:

لەبەر غەمی دە یارێ شەو و ڕۆژم خەو نایە
چەن جوامێر و سوارچاکان کۆچیان کرد لە دونیایە
“ئەحمەد” ئەتۆش ڕادەبری یار بۆت دەکەن دوعایە   
مزگێنی بێ لە یاران، جێن جەننەتولمەئوایە
ئەو بەهاری بە گوڵزار هەرگیز دە تاریف نایە

لە باری ساکاریی زمان لەو شێعرە‌دا ڕەنگە پێویست بە نموونە هێنانەوە نەبێ، سەرلەبەری ئەم شێعرە ئەوەندە ڕەوان و کوردانەیە کە هەر ئێستاش ناتوانین لەوەی ساکارتر دایڕێژینەوە.

جگە لە ساکاریی زمان، چەشنی کەلک وەرگرتن لە زاراوە و دەستەواژەی ڕەسەن و کردار و گۆڕینی شوێنی کردار، بە شێوەی بن زارەوەی ناوچەیی، دە ڕستەدا، زۆر سەرنج‌ڕاکێشە:

بە گوڵانم دێن سەبووری/شەو و ڕۆژێ ناسەبرێم/هاتن تەیری دە ڕەنگین/دڵ بە دنێ خۆش نینە/دڵی ئەزە حەزینە/ گەلۆ دەردان ئەز هەڵگرت/لە هاشەی دە شالوورێ / جێن جەننەتولمەئوایە و....

هەروەها لە دەست‌نووسی کەشکۆلی میرزا ئەحمەدی ئاغاتەهادا ئەم شێعرە هەر بە ناوی ئەحمەدی کۆر تۆمار کراوە. ئەگەرچی مێژووی نووسینەوەی زۆر کۆن نییە(سالی1335 هەتاوی..)، بەڵام جەنابی زۆر بە تەمەن بووە و بێگومان دڵنیا بووە کە شێعری ئەحمەدی کۆرە، هەروەها وێدەچی لە سەرچاوەیەکی دەست‌نووسی کۆن‌تری وەرگرتبێ.

دەقە تۆمار کراوەکانی ئەو شێعرە هێندێک جیاوازییان پێکەوە هەیە. لە وشە و لە تەرتیبی بەیتەکان‌دا. من ئەو دەقەم هەڵبژاردووە لە “هێرش”(ماڵپەڕی گزینگ)، بەڵام لە نیوەبەیتی سەرەتادا ئەو نووسیویەتی “عاشق کاری دژوارە” و لە  زۆربەی دەقەکان و دەنگی حەمەی بەیتانیش‌دا “عیشق کاری دیژوارە” تۆمارە کراوە و منێش پێم جوان‌ترە.

ده‌ڵێن ئه‌وڕۆ به‌هاره
مه‌كه‌ن مه‌نعی عـــــــــــــاشقان، عیشق  كـــــــــــاری دیژواره‌
هه‌رچی عیشقی له‌ دڵ بێ، بێ سه‌بر و بێ قـــــــــــــه‌راره‌
دائیم لـــــــــــــــه‌ به‌ر هیجرانێ، ڕه‌نگ زه‌رد و لێو به‌باره‌
ده‌ عیشقێ‌دا سووتاوم، غه‌مم لـــــــــــــــــــــــــه‌ چوار كه‌ناره‌
له‌ به‌ر ده‌رد و حه‌سڕه‌تان، گریانم دێن هــــــــــــــــــــه‌زاره‌

گه‌لۆ ده‌ردان ئه‌ز هه‌ڵگرت، ساتێ ناگرم قــــــــــــــــــه‌رارێ
شـــــــــــــــــــه‌و و ڕۆژێ ناسه‌برێم، له ‌به‌ر غه‌می ده‌ یـارێ
دڵی من هێند له‌ جۆشــــــــــــــــــــه‌، ئه‌سرینم دێنه‌ خـوارێ
مه‌گین به‌ وه‌ی ساكیت بێ، ببیێن ده‌نگی به‌هــــــــــــــارێ
بــــــــــه‌ گوڵانم دێن سه‌بووری، سه‌ر بێننه‌ ده‌ر له‌ خــارێ

مزگێنی بێ لــه‌ یاران، ده‌ڵێن ئه‌وڕۆ به‌هـاره‌
هــاتن ته‌یری ده‌ ڕه‌نگین، جووت به‌ جووت بوون قه‌تاره‌
نیشتن لــــــــــــــه‌ ده‌م شه‌تاوان، زه‌ینی كه‌، چه‌ن هه‌زاره‌
ڕه‌نگــــــــــــاندیان قۆپی و شه‌ت، له‌ هه‌ر گۆشه‌ و كه‌ناره‌
گــــــــــــــــــوڵ هاتنه‌ پیكه‌نینێ، یه‌ك یه‌ك به‌ دڵ به‌ زاره‌

 هـــــــــــــــــه‌وری ده‌ ڕه‌ش ده‌هاتن، گرتیان به‌ری ئاسمانێ
غـــــــــــــه‌می له‌ دڵم چه‌ن زۆرن، با بڕۆن ده‌گه‌ڵ زستانێ
له‌ گوڕڕه‌ی ده‌ شــــــــــــــــــــــه‌ماڵێ، له‌ ڕێژنه‌ی ده‌ بارانێ
كـــــــــــــــوێستان مابوون له‌ ته‌مێ هه‌وه‌ڵ مانگی نیسانێ
به‌ سروه‌ی ده‌ شــــــــــــــــه‌وبایه‌، گوڵ خۆی داوه‌ له‌ سانێ

 هــــــــــــــــــه‌وری ڕه‌ش هاتنه‌ خرۆش، له‌ دامێنی كۆساران
چیا و زۆزان سه‌وزه‌پۆش، ده‌گــــــــــــــــــــه‌ڵ لكی ده‌ داران
وه‌نه‌وشه‌م چه‌ن زه‌ریف دین، گــــــــــوڵان له‌ ده‌م ڕۆباران
به‌ كـــــــه‌سك و سوور ده‌خه‌مڵێن، له‌ سه‌ر جۆ و جۆباران
ده‌ڵێن ئه‌وڕۆ به‌هار هــــــــــــــــــــات، مزگێنی بێ له‌ یاران

 له‌ كـــــــــــــــــوێستانی ده‌ عه‌زیم، هه‌وری ڕه‌ش ده‌خرۆشن
به نه‌خشی ده‌ به‌هارێ، گوڵان زه‌ڕبــــــــــــــــــــــافته‌ پۆشن
هـــــــــه‌ر وه‌كوو ئاهووی چینی، سه‌حرا میسكێ ده‌فرۆشن
له‌ شـــــــــــــــــادی ده‌ به‌هارێ، چه‌ن له‌ زه‌وق و له‌ جۆشن
كێو و ده‌ر و دۆڵ و ده‌شت، پاكی ســــــــه‌رمه‌ست و خۆشن

 زه‌ینێ خۆم دا كــــــــــــوێستانێ، چه‌ندی لێم كرد خه‌یاڵه‌
گوڵ بوون له‌ چوار كه‌نارێ، لێی شین ببوون هــــــــــه‌ڵاڵه‌
زه‌رد و كـــــــــــــه‌سك و بنه‌فشه‌، سوورگوڵ و تافته‌ی ئاڵه‌
له‌به‌ر بۆنی وان گوڵان، یــــــــــــــــــــاران ده‌بوون بێ حاڵه‌
بولبول له‌ كوێیه‌ مه‌ست بێ، بكا ئه‌فغــــــــــــــــــان و ناڵه‌   

 له‌ كوێستانی ده‌ وا ڕه‌ند، دڵی ئــــــــــــــــــــــــــه‌زه‌ حه‌زینه‌
گوڵبون له‌ ده‌م ڕۆباران، جــــــــــــوان ده‌بوون به‌ په‌رژینه‌
با بێن گوڵان ببینن، هه‌ركـــــــــــــــــــــــــه‌س دڵی غه‌مگینه‌
ئــــــــــــــــــــــــه‌و گوڵی ده‌ دونیایه‌، وه‌فایان بۆ كه‌س نینه‌
خۆشی له‌ بۆ وان كه‌ســـــــــــــان، دڵ به‌ دونێ خۆش نینه‌

 ئه‌و سوێسنه‌ی ســـــــــــــــــــــــــــاوایه‌، تازه‌ سه‌ری هه‌ڵده‌دا
خاشخاشك و گوڵه‌مێلاق، ئـــــــــــــه‌تڵه‌سی سوور ده‌به‌ردا
وه‌نه‌وشه‌ پڕ جغــــــــــــــــــــــــــــــاره‌، سه‌ری له‌ به‌ردێ ده‌دا

بۆنی ده‌با بای سه‌با، بولبول بۆی لـــــــــــــــــــه‌ خۆی ده‌دا
كــــــــــــــــــــــــــــــــاری دونیایه‌ وه‌یه‌، هه‌ر تاڵییه‌ وێت ده‌دا

 به‌ لرفه‌ی بای شـــــــــــــــــــــه‌ماڵێ، به‌ سۆزی ده‌ شـــه‌وبایه‌
بۆنی گوڵان ده‌پڕژێن، تێكه‌ڵ بوون له‌ ســـــــــــــــــــه‌حرایه‌

گوڵ ده‌ركه‌وتن لـــــــــــــــــــــه‌ خارێ، ده‌ریان كردن گه‌ڵایه‌
ئــــــــــــــــه‌و گوڵی جوان و زه‌ریف، بوونه‌ به‌رگی دونیایـــه‌

یاران مه‌دحی به‌هارێ، هــــــــــــــــــــه‌رگیز له‌ تاریف نـــــایه‌
بـــــــــــــــــه‌هار هاته‌ سه‌ر ته‌ختێ، گوڵ پشكووتن به‌ تاوه‌

ته‌رزی گوڵانم زۆرن، چه‌ن تـــــــــــــــــــه‌رز، سوێسنی ساوه‌
مــــــــــــــــــــــوژده‌ ده‌نه‌ بولبولێ، ئه‌و عاشقی دڵ سووتاوه‌

ئه‌و دونیایه‌ وا ڕه‌نگین، وه‌فای بۆ كــــــــــــــــــــه‌س نه‌ماوه‌
چه‌ن لاو و جــــــــــــــــوانی پیر كرد، بۆخۆی به‌ قیتی ماوه‌

 
بۆنی گـــــــــــــــــوڵان ئه‌ز هه‌ڵگرت، له‌ ده‌م جۆ و سه‌راوان
هاتن ته‌یری گه‌رمێنێ، كـــــــــــــــــــه‌وتن لـــه‌ ده‌م شه‌تاوان

لـــه‌ هاشه‌ی ده‌ شالوورێ، گڕ به‌ربوونه‌ هـــــــــــــــــــــه‌ناوان
فــــــــــــــــرمێسكم دێن به‌ جووته‌، خوێناوم دێن له‌ چاوان

له‌ حه‌سڕه‌تی ده‌ یارێ، ده‌نـــــــــــــــــــــــاڵم وه‌ك سووتاوان
لـــــــــــــــــــــه‌ به‌ر غه‌می ده‌ یارێ، شه‌و و ڕۆژم خه‌و نایه‌

چه‌ن جــــــــوامێر و سوارچاكان، كۆچیان كرد له‌ دونیایه‌
«ئه‌حمه‌د» ئه‌تۆش ڕاده‌بری، یار بۆت ده‌كــــــه‌ن دوعایه‌

مـــــــــــــــــــزگێنی بێ له‌ یاران، جێن “جه‌ننه‌تولمه‌ئوایه‌”
ئه‌و به‌هاری به ‌گــــــــــــــــــوڵزار، بۆ كه‌س ده‌ تاریف نایه

ئەحمەدی کۆر
ــــــــــــــــــــــــ
تێبینی: بۆ باسی ئەحمەدی کۆر و “بەهارییە”کەی جگە لەم دەقەی پێش‌کێشتان کرا و من لە وێبلاگی گزینگ(س.چ. هێرش) هەڵمگرتووە، سەرنجم داوەتە ئەو دەقانە:

    1. دەست‌نووسی میرزا ئەحمەدی ئاغا تەها بە یارمەتی کاک عەبدوڵڵا سەمەدی. 2. مەکەن مەنعی عاشقان، بە دەنگی عەوڵا گوڵناز، بە یارمەتیی بەڕێز سەمەدی، 3. گوڤاری سروە ژمارە 1، بەهار لە فۆلکلۆری کوردی‌دا، مەحموود شکاک نیژاد، دەنگی محەممەد غەزالی(حەمەی بەیتان). 4. گۆڤاری سروە ژمارە 1، بەهار لە فۆلکلۆری کوردی دا، کەریم قەییومی، سەرچاوەی دەقەکەی نەناساندووە.

پوختەی ژیان‌نامەی ئەحمەدی کۆر:

ئەحمەدی کۆر کوڕی مام کەریم لە دێی “شیوە سماک”ی، ناوچەی شنۆیە لە دایک بووە. لە تایفەی “سەرەگا” بووە کەخێڵێکی گەورەن لە ناوچەی دەشتەبێڵی “شنۆ” و شاروێرانی مەهاباد بڵاو بوونەتەوە. ئەحمەدی کۆر لە تەمەنی منداڵی و گەنجی‌دا چاوی ساغ بووە، چووه‌تە حوجرەی فەقێیان و بە پێی داب‌ونەریتی ئەوکات خەریکی خوێندنی دەرسی دینی بووە و لە تەمەنی ١٤ ساڵی‌دا بابی کۆچی دوایی کردووە و بەڕێ‌چوونی بنەماڵەکەی کەوتووه‌تە سەر شانی ئەو. ئەحمەدی کۆر دەنگ‌خۆش بووە، لە پێش‌دا گۆرانی‌بێژ بووە و بە پێی شێعرێک کە کوتوویەتی لە ئاخری سەدەی دوازدە بۆ سێزدەیەمی کۆچی‌دا ژیاوە.

“هەر کەسێ کا پرسیارە با بێ مەعلووم ئەو شومارە
چوو لە هیجرەت یەک هەزار و دووسەد شەست و بواج”

بواج بە حیسابی ئەبجەد دەبێتە ١٢، یانی لە ساڵی ١٢٧٢ کۆچی‌دا ژیاوە. ئەحمەدی کۆر لە دەوروبەری جەوانی‌دا چاوی بە خولێرکە=”هاوڵە”، کوێر بووە ئەوکات زۆرکەس بە “هاوڵە” کوێر دەبوون. وەرگیراو لە کتێبی: (ئەحمەدی کۆر و زانایانی عەمبار، مەلا مستەفا ڕەشیدی، زاواكێو” چاپی یەکەم،١٣٩١)

  حاجی قادر کۆیی (١٨١٥ـ١٨٩٧ بەرانبەری ١٢٤٠ـ١٣٠٢ ‌ی مانگی) لە ساڵی ١٢٧٠ی کۆچی مانگی‌دا بۆ خوێندن هاتە ئێران... شنۆ، سابلاغ و سەردەشت... نیزیکەی دە ساڵ ماوەتەوە. زۆر وێدەچێ حاجی لەو ماوەیەدا چاوی بە ئەحمەدی کۆر کەوتبێ. لە بەیتێک شێعردا حاجی بەم چەشنە باسی ئەحمەدی کۆر دەکا.

ئەحمەدی کۆر لە شاری سابڵاغە
بەیتەکی داغە بەیتەکی باغە

(پێشەکیی دیوانی حاجی قادری کۆیی، ١٩٨٦)
“مەلا عەزیز داشبەندی” باوەڕی وا بووە کە ئەحمەدی کۆر لە نێوان ساڵانی ١٣٠٤ یا ١٣٠٥دا بەڕەحمەتی خودا شاد بووە... . سەدیق بۆرەکەیی لە کتێبی “تەڵای دەستەو شار”دا دەڵێ: “ئەحمەدی کۆر لە ساڵی ١٨٨٣ی زایینی‌دا لە تەمەنی ١١٥ ساڵی‌دا کۆچی دوایی کردووە.
(ئەحمەدی کۆر و زانایانی عەمبار، مەلا مستەفا ڕەشیدی، زاواكێو” )

ئەنجام: پێشینەی قوتابخانەی شێعریی موکریان زۆر لەوە کۆن‌ترە کە بەڕێز ڕەهبەر مەحموودزادە، باسی دەکا. گەلێک شاعیر، بەئاگا یا نابەئاگا و بێ پلان، لە باری زمان و فۆرم و نێوەرۆکەوە هەوڵیان بۆ داوە. لە ژمارەی 142 گۆڤاری مەهاباددا باسی تەسنیفێکی “میسباح”م کرد کە خۆی نیشانەی هەوڵی داهێنەرانەی ئەوە بۆ دەرباز بوون لە فۆرم و نێوەرۆکی شێعری باوی ئەو سەردەمە. لەم ژمارەیەدا بەهارییەی بەناوبانگی “ئەحمەدی کۆر” پێمان نیشان دەدا هەوڵی ساکار کردنەوەی زمانی ئەدەبی و نیزیک بوونەوە لە زمانی خەڵکی، هاوکات لەگەڵ حاجی قادر کۆیی و لە لایەن کەسێکەوە دراوە کە لە هەمان چاخ و هەل‌ومەرجی حاجی‌دا ژیاوە. ئەگەرچی بەشی زۆری شێعرەکانی ئەحمەدی کۆر و میسباح، لە هەمان کەش‌وهەوای شێعری کلاسیکی باوی سەردەمی خۆیان دایە، بەڵام وێدەچێ شێعری جیاواز و داهێنەرانەی تریشیان دانابێ کە لە‌گەڵ سەلیقەی گشتی خوێندەواران و خۆش‌نووسان و نووسەرانی کەشکۆڵەکان نەیگرتووتەوە و بۆ لە بەر نووسینەوە و بڵاوبوونەوە پێشوازی زۆری لێنەکراوە. بۆیە بە هەڵکەوت تۆمار کراون و بەدەگمەن دەناسرێنەوە.
end
