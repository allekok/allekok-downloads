مامۆستا سەید تاهیری هاشمی کوڕی سەید قەیداری سەید قادری شێخ ڕەسوڵی (دەوڵەت ئاوا) ی کوڕی شێخ مستەفای شێخ ڕەسوڵی (سۆڵەی قەرەداخ) ـە. بنەماڵەکەیان لە ساداتی سۆڵەیی بەرزنجی‌ین. شیخ ڕەسوڵی دەوڵەت ئاوا، لە ساڵی (١٨٣٢) لە سۆڵەی قەرەداخی سەر بە پارێزگای سلێمانی لە باشووری کوردستان، بەرەو ڕۆژهەڵاتی کوردستان کۆچ دەکات و پاش چەند ساڵێک لە گوندی دەوڵەت ئاوای ڕەوانسەر سەر بە پارێزگای کرماشان، نیشتەجێ دەبێت. کە دواتر بە شێخ ڕەسوڵی دەوڵەت ئاوا ناوبانگ دەردەکات.
سەید تاهیر لە کۆتایی ساڵی (١٩١٤) لە گوندی دەوڵەت ئاوا لەدایکبووە. وەک خوالێخۆشبوو سەید تاهیر دەیگێڕێتەوە: (ڕۆژێک دەستوپێ و خزمەکانمان گوتیان تاهیر لە مانگی ژی الحجەی ١٣٣٢ ی کۆچی مانگیی لەدایکبووە و ئەوا ئێستا کاتی ئەوەی هاتووە کە بۆ خوێندەواریی ڕەوانەی ماڵی مامۆستا بکرێت).
لەو سەردەمەدا مامۆستا سەید عارفی لهۆنی مودەڕیسی مەدرەسەی دەوڵەت ئاوا بووە. سەید تاهیر لەبەر ئەوەی تەمەنێکی کەمی هەبووە و دایکیشی کۆچی دوایی کردووە، سەرەتا دەرسەکانی لای خاتوو مەریەمی خێزانی مامۆستا سەید عارف، خوێندووە. بەڵام زۆر ناخایەنێت کە دەوڵەت ئاوا دەکەوێتە بەر شاڵاوی تاڵانکاریی هێزەکانی عەشایەری سنجاوی و ئەردەڵان، بە سەرۆکایەتی (سەردار ڕەشیدی ئەردەڵان و سەردار ناسری سنجاوی)، لە ئاکامدا ماڵ و مەدرەسە و کتێبخانەی دەوڵەت ئاوا تاڵان دەکرێت و دەسووتێنرێت، هەر بەو هۆیەوە تاهیری منداڵ لە خوێندن دادەبڕێت و ماڵی باوکی بەناچاری ڕوو دەکەنە باشووری کوردستان و ماوەی دوو ساڵ لە گوندی (سۆڵەی قەرەداخ) نیشتەجێ دەبن. لەو کاتەدا (شێخ حسێنی چرچە قەڵا) پیری تەریقەتی قادری سۆڵەیی، لە ژیاندا بووە و زۆر دڵنەوایی سەید تاهیری کردووە، هەمیشە چاوی لێی بووە، بەشێوەیەک کە کاریگەریی کەسێتی حەزرەتی شێخ حسێن، تا کۆتایی تەمەنی بەسەر ژیان و تێڕوانینی مامۆستا سەید تاهیرەوە هەبووە و هەمیشە خۆی بە موریدی ئەو زاتە دەزانی.
پاش گەڕانەوەی بنەماڵەکەیان بۆ گوندی دەوڵەت ئاوا، دوبارە دەخرێتەوە مەدرەسە و هەر لەوێ خوێندنی ئایینی لە خزمەتی مامۆستایانی وەک (سەید عارفی لهۆنی، سەید شێخ شەریفی کوردستانی، مەلا حەمەڕەحیمی ڕۆحانی سنەیی، سەید محەمەدی هەمڕۆڵەیی و سەید قەیداری باوکی و سەید وەجیهەدینی براگەورەی) دا، تەواو دەکات.
ساڵی ١٩٣٩ دەچێتە کرماشان و دەبێت بە فەرمانبەری دەوڵەت و لە بانکی کشتوکاڵ (کشاورزی) وەک ژمێریار دادەمەزرێت.
چوونی مامۆستا سەید تاهیر بۆ کرماشان، بوو بە خاڵێکی وەرچەرخانی گەورە لە ژیان و دونیابینی ئەودا. هاوکات لەگەڵ کەسانی ئەهلی ئەدەب و قەڵەمی کرماشان و دەوروبەر و سەرتاسەری ئێران پەیوەندییەکی بەهێز دروست دەکات. هەر لە کرماشان لە ڕێگەی تێکۆشەری گەورەی کوردستان (ئیبراهیمی نادری) یەوە لەگەڵ نووسەران و ڕۆشنبیرانی باشووری کوردستانیش پەیوەندی دادەمەزرێنێت و دەبێت بە هاوکارێکی هەمیشەیی گۆڤاری (گەلاوێژ).
بە دامەزراندنی (کۆمەڵەی ژێ کاف) لە ڕێگەی (ئیبراهیمی نادری) یەوە پەیوەندی بە کۆمەڵەوە دەکات و دەبێتە جێگری بەرپرسی لقی خوارووی کوردستانی (ژێ کاف) و بەرپرسی مەڵبەندی کرماشانی (ژ.ک).
ساڵی ١٩٤٣ بۆ ١٩٤٤ دەگەڕێتەوە بۆ دەوڵەت ئاوا و تا ساڵی ١٩٧٠ هەر لەوێ سەرقاڵی سەرپەرشتی تەکیە و مەدرەسەی دەوڵەت ئاوا دەبێت. هاوکات دەستی کردووە بە هاوکاری بەشی کوردی ڕادیۆی کرماشان. چەند بەرنامەیەکی وەک (گوڵزاری ئەدەب، پیاوان و ژنانی بەناوبانگی کورد، پیاوانی بەناوبانگی ئیسلام، مرزداران غرب ایران و هەوارگەی دڵان). دوای دامەزراندنی (کۆڕی زانیاری کورد) یش لە بەغدا، مامۆستا سەید تاهیر دەبێتە ڕاوێژکا و هاوکارێکی دڵسۆزی کۆڕی ناوبراو تا بەرپابوونی جەنگی عێراق – ئێران.
مامۆستا سەید تاهیر شارەزاییەکی تەواوی لە زمانەکانی کوردی، فارسی، عەرەبی دا هەبووە و بە هەر یەک لەو زمانانە بابەت و شیعری نووسیوە.
بە هەردوو زاراوەی سۆرانی و گۆرانی شیعری هۆنیوەتەوە، هەروەها بەشێکی زۆری شیعرەکانی مەولەوی، سەیدی، بێسارانی، میرزا ئەوڵقادری پاوەیی، ساغ کردووەتەوە و بە خەتی خۆی نووسیونیەتیەوە. لە بواری خۆشنووسیدا شارەزاییەکی باشی هەبووە و بەتایبەتی لە (خەتی نسخ) زۆر شارەزا و دەستڕەنگین بووە. تەنانەت (قورئانی پیرۆزو دلائل الخیرات) ی نووسیوەتەوە.
مامۆستا سەید تاهیری هاشمی لە ڕۆژی (٢ ی پووشپەڕی ١٣٧٠ = ٢٣/٦/١٩٩١) لە شاری کرماشان کۆچی دوایی کرد و هەر لە گوندی دەوڵەت ئاوا بە خاک سپێردرا و لە پاش خۆی خەرمانێک بەرهەمی ئەدەبی و مێژوویی و خۆشنووسی بۆ کتێبخانە و فەرهەنگی کوردی بەجێهێشتووە.
end
